<!DOCTYPE html PUBLIC "-//W3C//DTD XHTML 1.0 Strict//EN"
    "http://www.w3.org/TR/xhtml1/DTD/xhtml1-strict.dtd">

<html xmlns="http://www.w3.org/1999/xhtml" lang="fr" xml:lang="fr">
<head>
  <meta http-equiv="content-type" content="text/html; charset=UTF-8"/>
  <title>The Project Gutenberg ebook of Sophonisba, by Mellin de sainct Gelais.</title>
  <link rel="coverpage" href="images/cover.jpg" />
<style type="text/css">
<!--
body { margin-left: 10%; margin-right: 10%; }
h1, h2, h3, .c { text-align: center; line-height: 1.5em; }
h1, h2, .spaced { margin-top: 2.5em; }
div.p { text-align: center; font-size: 120%; margin: 1em 0; }
p { text-align: justify; line-height: 1.2em; }
.poem { text-align: left; margin: 1em 5%; }
.stanza { margin-top: 1em; }
.verse { text-align: left; text-indent: -3em; padding-left: 3em; }

.trnote { font-family: sans-serif; font-size: 95%;
      padding: .5em; margin-left: 5%; margin-right: 5%;
      border: thin dotted black;
      }
.trnote h2 { margin: 1em 0; }

ul, li { list-style: none; }

.chapter { margin-top: 5em; }

@media screen {
  body { margin: 0 auto; width: 80%; max-width: 40em; }
}

@media handheld {
  body { margin: 0 0; width: 100%; }
  .chapter { page-break-before: always; }
  .nobreak { page-break-before: avoid; }
}

-->
</style>
</head>
<body>

<h1>Sophonisba.</h1>

<p class="c"><big>Tragedie tresexcellente,</big><br />
tant pour l'argument, que pour le poly<br />
langage et graves sentences dont elle<br />
est ornée: representée et prononcée devant<br />
le Roy, en sa ville de Bloys.</p>


<p class="c"><big>A Paris.</big></p>

<p class="c">De l'imprimerie de Philippe Danfrie, et<br />
Richard Breton, Rue S. Jacques, à l'escrevisse</p>

<p class="c">M. v<sup>c</sup>. lix.</p>

<p class="c">Avec privilege du Roy.</p>

<div class="c"><img src="images/a.png" alt="" /></div>


<h2>Gilles Corrozet au Lecteur.</h2>


<p>Il n'est besoin, lecteur, que
je te recommande beaucoup le petit &oelig;uvre present,
par ce que l'authorité, sçavoir, noblesse,
et experience de ceulx qui l'ont mis en François
(et avec grande pompe et digne appareil
ont representé les mesmes personnages
de la tragedie, devant la majesté Roialle,
en sa ville de Blois) sont tressuffisans
tesmoignages de la beauté et elegance
de la matiere: laquelle de soymesme se desc&oelig;uvre
ornée des parties de bien parler,
parer des affections, et passions tragiques,
et enrichie de sentences graves et
moralles, demonstrantes l'instabilité de
fortune, et la varieté de la vie humaine:
sur l'exemple de la Royne Sophonisba laquelle
pour ne venir captive en la puissance
des Romains eleut plustost la mort par
poison que la conservation de sa vie.</p>




<h2>Advertissement.</h2>


<p>Intermedie, signifie pause, à la manierre de
France: ou Scene selon les Latins.</p>




<h2>Les personnages de la Tragedie.</h2>


<ul>
<li>Sophonisba Royne, Fille d'Asdrubal.</li>
<li>Herminia dame de chambre.</li>
<li>Assemblee de Dames, que les Latins nomment Chorus.</li>
<li>Premier Soldat.</li>
<li>Second Soldat.</li>
<li>Masinissa Roy des Massiliens.</li>
<li>Lelius Capitaine Romain.</li>
<li>Caton Consul Romain.</li>
<li>Scipion chef, ou lieutenant general des Romains en Afrique.</li>
<li>Siphax Roy de Numidie.</li>
<li>Premier Gentil homme de la Royne.</li>
<li>Second Gentil homme.</li>
<li>Femme premiere de la Royne.</li>
<li>Femme seconde.</li>
<li>Femme troisiesme.</li>
</ul>



<h2>Sophonisba.</h2>


<p>Dequoy puis-je la [un mot illisible] tenir propoz
sinon de ce que jour et nuict tourmente
ma pensée? et quel moyen ay-je de donner
à mon triste cueur aucun alegement de l'infinie
douleur qui le tient opprimé, Si ce n'est en
la manifestant? Et si je la doy dire, a qui
puis-je avec plus de fiance descouvrir qu'a
vous Herminia?</p>


<div class="p">Herminia.</div>

<p>Madame vous ne vous sauriez adresser
à personne qui plus que moy vous
porte d'obeissance et d'amour, ny qui plus
vivement sente voz ennuiz. Qui par dignité
m'estes royne et maistresse, Et par affection
et bonté m'avez tousjours tenue en lieu
de s&oelig;ur: De sorte que vous povez seurement
descharger vostre cueur, et me dire
ce qu'il vous plaira.</p>


<div class="p">Sopho.</div>

<p>Je ne fay point de doubte, et vous ay tousjours
trouvée fidelle des que vous feustes
contante en noz premiers ans de venir avec
moy, en nostre Cité de Cirte, plus pour
l'amour que vous me portiez, que pour consideration
de parenté, ne d'affinité que vous
eussiez. Et pource Herminia je veulx librement
et au long parler à vous comme à
moymesmes. Et vous souvient bien du temps
que Hasdrubal mon pere passa en Hespaigne
pour faire teste aux Romains qui la travailloient:
et de la prosperité qu'il y eut au
commancement. Et comme la fortune se tournant
bien tost apres, le contraignit de s'en
retirer avec sept gaillaires seullement. Et
venir trouver Siphax Roy de Numidie.</p>


<div class="p">Herminia.</div>

<p>Il me souvient, ma dame, que le jour
mesmes qu'il revint, arriva aussy Scipion chef
de larmée des Romains, lequel l'avoit
vaincu. Et diligenta de praticquer le Roy
Siphax qui tost apres entra en ligue avec luy.</p>


<div class="p">Sophonisba.</div>

<p>Il est ainsy. Or ceste ligue despleut
beaucoup aux nostres. Et pour la rompre,
et regaigner Siphax, Ilz me donnerent à luy
en mariaige, sans avoir esgard à l'accord que
mon pere avoit faict de moy à Masinisa Roy
des Massiliens, lequel s'offença tellement
de ce change, Qu'onques puis il ne cessa d'estre
de Siphax. Et de tout le pais, mortel
ennemy.</p>


<div class="p">Herminia.</div>

<p>Et ce fut ma dame, lors que vous
vintes, et je vous accompaignay en ce
Roiaulme, et en ceste vostre ville de Cirte.</p>


<div class="p">Sophonisba.</div>

<p>Mais bien tost se tourna la douceur de
tant d'honneur et de grandeur en tres amere
vie pour moy. Car peu de jours apres,
Scipion retournant en Africque et trouvant
mon pere Hasdrubal, et mon mary en armes,
les rompit. La fut le commancement de
noz travaulx, pour lesquelz accroistre, la fortune
voulut que l'armee qu'ilz avoient assez
promptement remis sus, fust de nouveau deffaicte.
Qui a esté cause que Massinissa avec
l'ayde des Romains, ait recouvert son roiaulme
que nous tenions, dequoy le Roy
mon mary grandement indigné assemblant
ses forces, est allé essaier de le reconquerir,
et ay esté advertie par le courrier qui est
venu ceste nuict, que aujourdhuy se doibt donner
une bataille, dont je suis en passion, qui
ne se peult dire, craignant une ruyne telle
que nous ne puissions plus lever la teste.
Car si les vieulx Soldatz fraiz et entiers
ne peuvent resister a l'effort de telz ennemys,
Que feront les nouveaulx desja las et
rompuz? Et ce qui m'espouvente encores plus,
est un songe que j'ay faict un peu avant le
jour. Il me semble que j'estois en une forest
obscure entournee de chiens et de paysans qui
tenoient le Roy prins, et le mal menoient,
dont craignant qu'il ne me feissent de
mesme, me tournay devers un bergier, luy
priant qu'il me deffendist d'eulx. Et me
sembla qu'il eut pitié de moy: Et qu'il entreprint
de me garder. Mais voians
les chiens comme enragez l'abbaier de tous
costez, et craignant qu'ilz ne me dechirassent
entre ses braz, il me monstra une caverne,
et me dit que puis qu'il ne me pouvoit sauver
je me sauvasse moymesme la dedans.
Et que lon ne m'y sçauroit mal faire.
J'y entray: et lors disparut le songe, qui
m'a laissée toute pensive et confuse.</p>


<div class="p">Herminia.</div>

<p>L'occasion de vostre soucy certainement n'est
pas petite, mais il me semble que vous
imaginez une trop grande ruine. La fortune
est inconstante: Et ne peult si longuement
durer favorable à un party: doncq, ma dame,
esperez mieulx, et laissez ceste aprehension, qui
vous aflige avant le temps.</p>


<div class="p">Sophonisba.</div>

<p>O que vous estes heureuse, Herminia,
heureuse en ceste tranquilité d'estat, sans aulcune
grandeur? Combien a moins de felicité
la condition de ceulx a qui il n'est permis
de faire sinon ce qui est convenable a leur supreme
degré?</p>


<div class="p">Herminia.</div>

<p>Si consiste toutesfois la gloire et reputation
que le monde estime le plus, en la haulteur
de ceste fortune.</p>


<div class="p">Sophonisba.</div>

<p>Oy bien, mais elle est incertaine et doubteuse,
et tousjours acompaignée d'ennuiz, importunitez,
souspeçons, trahisons, guerres,
et peines qui ne se peuvent estimer.</p>


<div class="p">Herminia.</div>

<p>Oh ceste vie presente ne peult passer sans
quelque incommodité, et en a l'un plus et l'autre
moins, selon qu'il plaist à Dieu distribuer
les biens et les maulx: mais si vous devéz
vous r'amentevoir que cest euvre de magnanime
de courage, d'entreprendre les grandes
choses, et en esperer bien, et puis supporter
vertueusement ce qui en peult advenir.</p>


<div class="p">Sophonisba.</div>

<p>Je congnois assez qu'il se debvroit ainsy
faire comme vous dites, mais la force
de ma douleur lie mes sens de telle sorte
qu'ilz ne peuvent obeyr à raison: Tellement
que si le ciel pitoiable ne prent mon affaire
en protection, je me veoy conduicte au but,
oultre lequel les corps n'ont plus de vie.</p>


<div class="p">Herminia.</div>

<p>Retournons doncques, ma dame, du tout
noz esperitz vers celuy qui le tout gouverne.
Et le supplions de nous conserver,
et faire tourner sur noz ennemys le mal
present, et la peur de l'avenir.</p>


<div class="p">Sophonisba.</div>

<p>Ce conseil me plaist bien, car Dieu seul
nous peult donner la paix sur tous biens
desirée.</p>




<h2>Premiere intermedie.</h2>


<div class="p">Assemblee de dames.</div>


<div class="poem">
  <div class="stanza">
    <div class="verse">Que doy-je dire ou faire? Oseray-je appeller</div>
    <div class="verse">Quelqu'une de leans, pour soudain s'en aller</div>
    <div class="verse">Advertir Sophonisba, en ceste extremité</div>
    <div class="verse">De leffroy qui sespend par toute la cité?</div>
    <div class="verse">Pource qu'on veoit desja les bandes et cohortes,</div>
    <div class="verse">Des ennemys, courir jusques devant les portes?</div>
    <div class="verse">Attendray-je plustost qu'autre le luy revelle</div>
    <div class="verse">Que de l'importuner de si dure nouvelle</div>
    <div class="verse">Veu que ce qui desplaist ne se peult tant suspendre</div>
    <div class="verse">Qu'on ne panse venir assez tost a l'entendre?</div>
    <div class="verse">Ha, il vault mieulx laisser ses respectz, et ne craindre,</div>
    <div class="verse">Car pour estre ignoré un malheur n'est pas moindre.</div>
    <div class="verse">Et bien que pour un temps l'esprit ait quelque treve,</div>
    <div class="verse">Si en sent il apres impression plus grieve:</div>
    <div class="verse">Ayant nourry le mal, et tardé le secours,</div>
    <div class="verse">Dont les biens prolongez semblent apres plus cours:</div>
    <div class="verse">Car comme oisiveté, peine et travail aporte,</div>
    <div class="verse">Ce plaisir donne apres ennuy de mesme sorte.</div>
  </div>

  <div class="stanza">
    <div class="verse">O decevant espoir, illusion, et songe,</div>
    <div class="verse">Qui nous vient en veillant, et nous paist de mensonge,</div>
    <div class="verse">Combien fasche aux mortelz de vous l'esloignement,</div>
    <div class="verse">Qui sans vous vivroient mieulx, et plus heureusement.</div>
    <div class="verse">Sans vous, O vain espoir, nostre jeune princesse</div>
    <div class="verse">Seroit, peult estre, encor ches son pere en liesse,</div>
    <div class="verse">Quite d'ambition, de sceptre, et de couronne,</div>
    <div class="verse">Et du mal qui desja de bien pres l'environne.</div>
  </div>

  <div class="stanza">
    <div class="verse">O pauvre Sophonisba, O divine beaulté,</div>
    <div class="verse">O doulceur assemblée à haulte roiaulté,</div>
    <div class="verse">Combien luy seroit grief servir estrange prince,</div>
    <div class="verse">Venant de donner loix à si grande province?</div>
    <div class="verse">O Dieu, ne permectz poinct que ce malheur advienne,</div>
    <div class="verse">Et de bonte si rare et vertu te souvienne,</div>
    <div class="verse">Qui te doibt estre chere, et l'est comme je croy,</div>
    <div class="verse">Si chose de ce monde eut oncq faveur de toy.</div>
    <div class="verse">Mais voicy arriver un courrier, qui à peine</div>
    <div class="verse">Pour avoir travaillé, peult avoir son alleine.</div>
  </div>
</div>


<div class="p">Premier Soldat.</div>

<p>Mes Dames.</p>


<div class="p">Dames.</div>

<p>Que cherches-tu? quoy? ne sonnes tu mot?</p>


<div class="p">Premier Sol.</div>

<p>O mon Dieu l'aleine me fault, je ne puis
parler.</p>


<div class="p">Dames.</div>

<div class="poem">
  <div class="stanza">
    <div class="verse">Cestuy cy me remplit d'une crainte nouvelle.</div>
  </div>
</div>


<div class="p">Premier Sol.</div>

<p>Dites moy ou trouueray-je la Royne?</p>


<div class="p">Dames.</div>

<div class="poem">
  <div class="stanza">
    <div class="verse">Je la veoy sortir hors du chasteau bien a point.</div>
    <div class="verse">Mais dys nous d'ou tu viens s'il ne te fasche point.</div>
    <div class="verse">Et d'ou vient cest effroy, que tu sembles avoir.</div>
  </div>
</div>


<div class="p">Premier Sol.</div>

<p>Du camp helas, non plus camp, mais desconfiture.</p>


<div class="p">Sophonisba.</div>

<p>Aiez de m'appeller soing, si tost que Herminia
aura achevé ce qu'elle appareille pour
offrir au temple, peult estre auray-je ce pendant
quelque nouvelles du Roy.</p>


<div class="p">Premier Sol.</div>

<p>He Dieu, de trop mauvaises en entendrez vous.</p>


<div class="p">Dames.</div>

<div class="poem">
  <div class="stanza">
    <div class="verse">Escoutons le propos de ce nouveau venu,</div>
    <div class="verse">Car il doibt mieulx sçavoir le tout par le menu,</div>
    <div class="verse">Que nous, qui n'entendons les choses que confuses</div>
  </div>
</div>


<div class="p">Premier Sol.</div>

<p>Ma dame, je vous aporte à mon grant
regret, de tres mauvaises nouvelles.</p>


<div class="p">Sophonisba.</div>

<p>O triste commencement, le Roy est il vif?</p>


<div class="p">Premier Sol.</div>

<p>Il n'est point mort, et si ne le puis dire
estre vivant.</p>


<div class="p">Sophonisba.</div>

<p>Comment est il blessé? Ou le camp est il
rompu?</p>


<div class="p">Premier Sol.</div>

<p>Le camp est rompu, et luy n'est point blessé,
mais pris.</p>


<div class="p">Sophonisba.</div>

<p>Il est pris? o malencontre! o moy defortunée!
Cestuy cy est le jour, le jour qui m'a ruinée
de fond en comble. Mais comme alla le
tout? et comment fut la prinse.</p>

<p class="c">Esvanouissement.</p>


<div class="p">Premier Sol.</div>

<p>Ce matin à l'aube du jour aucuns des
nostres estoient allez dresser une escarmouche,
lesquelz mis en fuitte par les Romains,
et puis soustenus des nostres, vindrent si bien
aux mains, que se renforceant les trouppes
d'une part et d'aultre, la bataille s'en est
ensuivie. Et avoyent noz gens de cheval
d'entrée si bien faict, que les ennemys s'en alloient
en route, n'eust esté que quelques enseignes de
leurs gens de pied se vindrent mesler parmy
noz gens d'armes, qui en furent un peu arrestez.
Et ce pendant marcherent leurs legions,
et les vindrent charger, de sorte
qu'ilz prindrent la fuitte. Ce que voiant le
Roy s'avança et donna dans les Romains
pour veoir, si ou de honte, de le veoir
mieulx faire qu'eulx, ou de peur de le laisser
en danger, les siens retourneroient au
combat. Mais ce fut en vain, car il demoura
si chargé et environné des ennemys, que
son cheval fut tué soubz luy, dont à vive
force il fut amené prisonnier, avec aucuns
des siens: et la reste n'à tasché qu'a se sauver,
en tel effroy, que nous avons eu prou
d'affaire à gaigner la ville, sentant les
Romains nous chasser de pres, tant qu'a
peine avons eu loisir de lever le pont, et
fermer les portes.</p>


<div class="p">Sophonisba.</div>

<p>O moy desolée! Je voy la fin de cest Empire.</p>


<div class="p">Dames.</div>

<div class="poem">
  <div class="stanza">
    <div class="verse">Las combien de pitié me fais tu, doulce dame.</div>
  </div>
</div>


<div class="p">Sophonisba.</div>

<p>O fortuné Syphax, ou es tu maintenant? et es
mains de qui suis-je demourée?</p>


<div class="p">Dames.</div>

<div class="poem">
  <div class="stanza">
    <div class="verse">Quel cueur est si cruel qui voyant en telz termes</div>
    <div class="verse">Ceste princesse cy, peust contenir les larmes?</div>
  </div>
</div>


<div class="p">Sophonisba.</div>

<p>O malheureuse haultesse, a quel abisme m'as
tu conduicte?</p>


<div class="p">Dames.</div>

<div class="poem">
  <div class="stanza">
    <div class="verse">Trop juste occasion vous meut à larmoyer.</div>
  </div>
</div>


<div class="p">Sophonisba.</div>

<p>Las à qui appartient-il de pleurer, qu'a
moy? qui en peu de temps veoy toute ma felicité
tumbée en extreme decadence, et ma
joie en perpetuelle douleur, O fussé-je morte
au berceau? Car il renaist qui peult mourir
à temps.</p>


<div class="p">Dames.</div>

<div class="poem">
  <div class="stanza">
    <div class="verse">Bien devriez vous pleurer, ma dame, incessament,</div>
    <div class="verse">Si le pleur vous pouvoit donner allegement:</div>
    <div class="verse">Mais si la peine en croist, il vault mieulx le laisser.</div>
  </div>
</div>


<div class="p">Sophonisba.</div>

<p>O Hasdrubal? O cher pere? quelle vous
semblera la perte que je fay de cest estat, auquel
contre vostre jugement et volonté je
fuz eslevée. Comme m'a deceu la flateresse
esperance. La joye que je m'estois promise en
fin de vous donner de cest avantageux mariage,
sera que vous me verrez en continuel
tourment: sera que je seray desnuée de toute
grandeur, et esloignée du pays de ma naissance:
Qu'il me fauldra passer la mer,
devenir esclave: et servir à la superbe nation,
naturelle ennemye de la mienne, non, non,
vous n'entendrez point telles nouvelles de
moy, vous orrez plus tost dire que je seray
morte que serve.</p>


<div class="p">Dames.</div>

<p>Mon Dieu, madame, helas qu'avez vous dict?</p>


<div class="p">Sophonisba.</div>

<p>Que plus tost je me determine de mourir
que vivre esclave des Romains.</p>


<div class="p">Dames.</div>

<div class="poem">
  <div class="stanza">
    <div class="verse">Il faict bon s'exempter de si cruelles mains.</div>
    <div class="verse">Mais non point par la mort, car la mort est le mal</div>
    <div class="verse">Extreme, et le dernier de tous les autres maulx.</div>
  </div>
</div>


<div class="p">Sophonisba.</div>

<p>Nostre vie est comme un beau tresor, lequel
ne se doibt despendre en choses de
petite importance: ny aussi espargner aux
grandes, et vertueuses entreprinses.</p>


<div class="p">Premier Sol.</div>

<p>Fuiez mes dames, fuiez, retirez vous
en quelque lieu plus seur, les ennemys sont
dans la ville.</p>


<div class="p">Sophonisba.</div>

<p>En quel lieu de seureté nous sçaurions
nous retirer qui nous puisse deffendre, d'eux,
si Dieu seul ne nous conserve? Mais dy
moy, comment sont ilz entrez? à ce esté par
composition, par force, ou par surprinse?</p>


<div class="p">Premier Sol.</div>

<p>Il se peult dire que par composition, et par
force.</p>


<div class="p">Sophonisba.</div>

<p>Comment cela? parle que je t'entende.</p>


<div class="p">Premier Sol.</div>

<p>Ma dame, je vous conteray comment la
chose est passée. Si tost que les ennemys ont
esté devant la ville, ilz ont envoyé un
trompette la sommer de se rendre, auquel
on à respondu qu'il se retirast: ny pour menasses
qu'ilz ayent sceu redoubler de brusler
le plat pays et la ville, ilz n'ont tiré de
nous responce aprochante de se rendre, jusques
à tant que Masinissa venu en personne
sur le bort du fossé, et parlant aux principaulx,
leur a remonstré le grant nombre
qu'ilz estoient, le peu de munition que nous
avions, la prinse du Roy, la deffaicte des
nostres, le desir qu'il avoit de conserver
nous et les pays, dont il seroit bien tost
seigneur: Et sur cela faisant amener à la
veue de tous le Roy prisonnier, à sceu
tant dire et promectre, que les portes luy
ont esté ouvertes.</p>


<div class="p">Sophonisba.</div>

<p>O douloureux accident! Comme est mal
conseillé qui se fie en l'amour des peuples: à
tout le moins s'ilz eussent voulu tenir un
seul jour: et puis qu'ilz se feussent renduz
avec quelque meilleure et plus seure composition
je ne serois point si surprinse et despourveue
comme je suis.</p>


<div class="p">Premier Sol.</div>

<p>Voicy les ennemys pres de la place.</p>


<div class="p">Sophonisba.</div>

<p>Lequel est Masinissa?</p>


<div class="p">Premier Sol.</div>

<p>C'est ce premier, celuy qui à sur son armet
un panache rouge.</p>


<div class="p">Dames.</div>

<div class="poem">
  <div class="stanza">
    <div class="verse">Las je me sens au cueur</div>
    <div class="verse">Une si grande peur,</div>
    <div class="verse">Que je ne sçay que taire, ou que parler:</div>
    <div class="verse">Je me sens toute telle</div>
    <div class="verse">Comme la coulombelle,</div>
    <div class="verse">Qui sur son chef voit un aigle voller.</div>
  </div>
</div>


<div class="p">Sophonisba.</div>

<p>Monseigneur, je sçay bien que le ciel, et
la fortune, et voz vertuz, vous ont donné
la puissance de faire de moy ce qu'il vous
plaira: Mais si à une prisonniere estant à la
discretion d'autruy est permis de parler, et
de supplier, je vous requiers une seule
grace, C'est qu'il vous plaise ordonner à
ma personne condition telle que bon vous
semblera: Pourveu que vous ne souffriez que
je vienne à la puissance et servitude d'aucun
Romain. Vous seul au monde, Seigneur,
me pouvez delivrer de ce joug. Et de cela
seulement je vous supplie, par la hauteur
de vostre fortune, et de ce degré Royal, ou
bien peu devant je me suis veue aussi. Et
pour l'honneur des Dieux protecteurs de ce
pays, lesquelz je prie vous recevoir avec
meilleure fortune que n'a este celle de Siphax.
Car quand je n'aurois autre consideration que
du lieu auquel j'ay esté mariée, encores aymeroi-je
mieux me commettre à la foy d'un
des nostres, et nay en Affricque comme je suis:
que tumber en celle d'un estranger. Pensez
donc seigneur, ce que je doy faire, estant
Carthaginoise, et fille de Hasdrubal. Et
si j'ay raison de craindre la superbe maistrise
des Romains, vous esmeuve à compassion la
misere et calamité ou je suis ores, et la felicité
de ma vie passée.</p>


<div class="p">Dames.</div>

<div class="poem">
  <div class="stanza">
    <div class="verse">Refuser ne se doit à dame si honneste</div>
    <div class="verse">Une si raisonnable et si juste requeste.</div>
  </div>
</div>


<div class="p">Masinissa.</div>

<p>Ma dame je ne veux point rememorer
les oultrages et desplaisirs que Syphax m'a
faictz, de long temps, de peur de renouveller
mes anciens ennuiz: et vous en donner de
nouveaux. Soit ce qui en à esté: ma coustume
est de persecuter mes ennemis jusques ad ce
que je les aye vaincus: Et puis d'oublier
toutes leurs offences. Et quand bien j'aurois
deliberé de m'en ressentir, et d'en prendre
vengence, si ne sçaurois-je pourtant avec
vous, si non user de courtoisie: car il n'est
chose plus vile que d'oultrager femmes, et
courir sus à ceux qui sont opprimez: et sont sans
aide et resistance. Et puis la jeunesse ou
vous estes, les bonnes graces, et beauté
dont vous estes pleine, voz doulces parolles
et prieres, meritent trouver non seullement
pitié, mais faveur. Et pour ce ostez
toute craincte de vostre entendement, Car
vous ne recevrez de moy que tout honneur,
Bien me faict il mal que je ne vous
puisse prometre ce, dont vous m'avez requis,
de ne vous laisser tumber au pouvoir des
Romains, Car je me treuve si soubzmis
à eux, que je n'ay aucun moyen de le faire.
Toutesfois je vous promez de les prier bien
fort de vous mettre en liberté: Combien qu'ilz
soient de si bonne affaire que vous ne devez
esperer d'eux si non bon traictement.</p>


<div class="p">Dames.</div>

<div class="poem">
  <div class="stanza">
    <div class="verse">Renforcez le prier, tant qu'il soit combatu,</div>
    <div class="verse">Un arbre au premier coup n'est jamais abbatu.</div>
  </div>
</div>


<div class="p">Sophonisba.</div>

<p>Mon seigneur vostre gracieux langage
qui vous montre avoir quelque compassion
de moy ressuscite dans mon cueur beaucoup
d'esperance, et de la je prendray la hardiesse
de parler avec plus de confiance à vous, Combien
que j'aye honte et regret à parmoy de ne
pouvoir en ceste tribulation parler si non de mes
ennuiz: qui peult estre me feront trouver
importune. Mais je me reconforte, en pensant
que la nature d'un gentil cueur, est
de donner volontiers audience et aide aux
affligez: Et de se complaire en si bonne euvre,
et pource suivant mon premier propoz, je vous
supplie Monsieur avoir pitié de moy: et de
ne me laisser venir en la servitude d'aucun
Romain. Ja ne sçauroit-il tumber en
mon entendement que vous ne le puissiez
faire. Car qui ausera debatre qu'il ne vous
appartienne bien, oultre le principal du buttin,
avoir une femme en vostre disposition? Et
ne me dictes point, s'il vous plaist, que
d'eulx je ne puis avoir traictement que raisonnable:
l'inimité que de tous temps ilz ont
porté à ma patrie, et particulierement à ceulx
dont je suis descendue, me faict inevitablement
attendre de leur domination toutes les sortes
d'injures, d'outraiges, Et de desplaisirs
qui se peuvent imaginer: chose à fuir plus
que la mort. Qui me faict de rechef vous
demander ceste grace de m'en delivrer, par
ces genoulx que j'embrasse, et par ceste victorieuse
main, pleine de valleur, et de foy,
que je vous baise. Autre refuge ne m'est
demeuré en ce monde, si non vous Monsieur,
à qui j'ay recours comme au port de ma
sauveté. Que si toute voie m'est interdicte,
et est force que vive je vienne en la discretion
de ces gens la, veuillez m'en aumoins
delivrer, en m'e donnant la mort. Je vous
demande ceste derniere grace, laquelle vous
ne povez dire n'estre en vostre puissance.
Pourtant, Monsieur, ne me le refusez
point, et adjoustez ceste promesse au louable
commancement que vous avez donné à
mon esperance.</p>


<div class="p">Dames.</div>

<div class="poem">
  <div class="stanza">
    <div class="verse">Grande force devroit avoir un beau langage,</div>
    <div class="verse">Prononcé doucement, et sortant du couraige,</div>
    <div class="verse">D'une si acomplie et aymable personne.</div>
  </div>
</div>


<div class="p">Masinissa.</div>

<p>Il faict bon quelque fois user de gracieuseté,
et quelque fois estre audacieux: mais
si jamais l'audace est de saison, elle l'est quand
on en use pour choses honnestes et euvres pitoiables.
Car il n'est rien qui tant rende l'homme
semblable à Dieu, que s'emploier pour les
hommes, et metre autruy en seureté. Or pour
faire donc nouvelle responce à voz ardentes
et trop gracieuses requestes pour estre refusees,
je vous asseure et promectz, ma dame, de
faire pour vous ce que vous me demandez.
Et s'il se trouve homme si hardy qui
ause seulement vous toucher la robbe je
luy feray sentir qu'il m'aura offensé: et en
deusse je abandonner mes pays et pour plus
grande seureté je vous veulx donner ma
foy, et la jurer en vostre main, avecque le
Dieu qui m'a donné faveur au recouvrement
de mon Roiaulme que vous n'yrez en puissance
d'aucun Romain tant que la vie me soustiendra.</p>


<div class="p">Dames.</div>

<div class="poem">
  <div class="stanza">
    <div class="verse">O courtoise responce, O acte memorable.</div>
  </div>
</div>


<div class="p">Sophonisba.</div>

<p>Avec quelles parolles pourray-je assez
dignement vous rendre graces de ceste
liberalle et magnanime promesse, laquelle
veritablement vous monstres bien meriter
les victoires, le nom et la hauteur en quoy
vous estes? Et pourtant si je me trouve
doubteuse et confuse, et ne sçay bien ordonner
mes propoz je ne suis point indigne d'excuse.
Car il me semble chose impossible de
pouvoir parler d'un cueur si genereulx comme
est le vostre, en la façon qu'il appartient,
ne donner assez de louange à un si glorieulx
et louable fait comme cestuy cy. Et quant
bien j'aurois quelque suffisance de l'exalter
et approcher de son merite, je ne l'entreprendray
point, sachant bien que je ne satisferois
jamais à mon desir n'y à l'obligation que
j'y ay, Seulement diray-je bien que mon esprit
n'est jamais pour metre en oubly une si grande
et si estimee grace, tant qu'il aura memoire
de moymesmes, mais autant que ma rigoreuse
fortune ne m'a laissé de toutes choses
rien que la vie, laquelle je recongnois de
vous seul, et que je n'ay moien de vous
faire aultre retribution je prieray le grant
Dieu qui au ciel regarde les euvres de nous
mortelz Qu'en lieu de moy il vous recompense
de celle cy, aussi haultement comme je
la recongnois et l'estime.</p>


<div class="p">Masinissa.</div>

<p>Je ne veulx aultre recompense du bien si
non le plaisir de le metre en effect, Car le
bien se doit faire pour ce qu'il est bien, et
qu'il est la vraye retribution de soymesme, et
le seul but de toutes noz actions.</p>


<div class="p">Sophonisba.</div>

<p>Si voit on beaucoup de gens conviez à
de glorieuses entreprinses par l'esperance de
retribution.</p>


<div class="p">Masinissa.</div>

<p>Ouy ceulx à qui la doulceur de vertueusement
et bien faire n'est pas assez congneue.</p>


<div class="p">Sophonisba.</div>

<p>Or soit ainsi, et plaise neantmoins à Dieu
vous guerdonner de cest euvre pour honorer
si pitoyable aide.</p>


<div class="p">Masinissa.</div>

<p>Assez bon loier ay-je eu de Dieu de m'avoir
donné le vouloir de dire comme j'espere
le pouvoir d'executer chose qui vous est
si agreable.</p>


<div class="p">Sophonisba.</div>

<p>Grande modestie et vertu, mais Monsieur
que dois-je faire? Car je n'ay, ny
veulx avoir volonté ny conseil que le vostre.</p>


<div class="p">Masinissa.</div>

<p>Mon advis est, si bon vous semble, que vous
vous devez retirer au Chasteau et la nous
delibererons du moyen qu'il faudra tenir pour
vous tenir ma promesse.</p>


<div class="p">Sophonisba.</div>

<p>Je vous en supplie Monsieur, et ne m'abandonnez
ny oubliez point.</p>


<div class="p">Masinissa.</div>

<p>Comment oublier? avez vous si peu de
foy en moy que vous soiez en doubte.</p>


<div class="p">Sophonisba.</div>

<p>Non, mais si grand desir de liberté me
transporte, qu'il faict sembler que je deubte.</p>


<div class="p">Masinissa.</div>

<p>Ne doubtez nullement, car c'est ma coustume
de garder ce que je promectz comme ma
vie: et ne siet bien à nul d'avoir une
chose au cueur et une autre en la bouche.</p>


<div class="p">Sophonisba.</div>

<p>Entrez donc Monsieur, si la fortune n'est
perpetuellement contraire aux bonnes entreprises,
Je puis esperer qu'en ceste cy elle me sera
aydante: Mais je ne sçay comment en mon
cueur ne peult entrer asseurance de rien.</p>





<h2>Seconde Intermedie.</h2>


<div class="p">Dames</div>

<div class="poem">
  <div class="stanza">
    <div class="verse">Haulte celeste invisible lumiere</div>
    <div class="verse">Qui estes source et naissance premiere</div>
    <div class="verse">Des corps luisans qui restorent le monde</div>
    <div class="verse">Par le retour de leur clarté feconde</div>
    <div class="verse">Qui ordonnez que leur course eternelle</div>
    <div class="verse">Ans mois, et jours, et saisons renouvelle,</div>
    <div class="verse">Permettez leur nous amener un jour</div>
    <div class="verse">Qui nous remette en l'ancien sejour</div>
    <div class="verse">Dont joissoit ceste heureuse contrée</div>
    <div class="verse">Avant qu'enseigne estrange y fust entrée.</div>
  </div>

  <div class="stanza">
    <div class="verse">Lors qu'en ces champs n'y avoit un seul homme.</div>
    <div class="verse">Qui sceut le nom du Tibre ny de Rome.</div>
    <div class="verse">Et nous contans des fruictz de nostre terre,</div>
    <div class="verse">Aux fiers lyons seulement faisions guerre.</div>
  </div>

  <div class="stanza">
    <div class="verse">Helas seigneur, depuis que ceste Affrique,</div>
    <div class="verse">Eut à desdain son ouvrage rustique,</div>
    <div class="verse">Et naviga pour ailleurs dominer</div>
    <div class="verse">Elle, à peu pres, s'est veue dominer.</div>
    <div class="verse">Elle à tant faict cherchant les estrangiers.</div>
    <div class="verse">Qu'elle les veoit ores en ses vergiers.</div>
    <div class="verse">Siphax est pris, et Sophonisbe aussi,</div>
    <div class="verse">Masinisse est luy mesme en la mercy.</div>
    <div class="verse">Des fiers Romains, car assez est lié</div>
    <div class="verse">Qui a plus grand que soy s'est allié.</div>
  </div>

  <div class="stanza">
    <div class="verse">Les ennemys sont depuis le matin</div>
    <div class="verse">Dans le chasteau, qui est de leur butin.</div>
    <div class="verse">Brief, il n'est mal publicque ne privé</div>
    <div class="verse">Que nous n'ayons mille fois esprouvé.</div>
    <div class="verse">Et ne sçauroit la fortune inventer</div>
    <div class="verse">Nouveau moyen de plus nous tourmenter.</div>
  </div>

  <div class="stanza">
    <div class="verse">Un seul espoir d'assez loing nous regarde</div>
    <div class="verse">C'est que le Roy qui à pris en sa garde</div>
    <div class="verse">Nostre maistresse, aura sollicitude</div>
    <div class="verse">De ne souffrir qu'elle aille en servitude.</div>
    <div class="verse">Et s'il le faict et tient sa foy promise</div>
    <div class="verse">Nous resterons avec elle en franchise</div>
    <div class="verse">Et luy ferons service en liberté</div>
    <div class="verse">Changeans noz nuictz en lumiere et clarté.</div>
  </div>
</div>


<div class="p">Lelius.</div>

<p>A chacun pas que je fay, j'entre en merveille
de la grandeur de la beauté et de
la force de ceste ville, et me tiens presque
pour mal conseillé d'y estre entré avec si
petite trouppe, que celle qui m'a servi: craignant
quelque stratageme et surprinse des ennemys:
desquelz la desperation est quelque fois plus
a doubter, que la victoire. Et ce qui plus
m'y faict penser est que je ne voy nulz de tant
de soldatz, qui y sont entrez avec Masinissa.
Et pource j'en veulx demander nouvelles
à ces femmes. Femmes quelle part à tiré le Roy,
qui est entré n'aguieres en ceste ville avec ses
gens?</p>


<div class="p">Dames.</div>

<div class="poem">
  <div class="stanza">
    <div class="verse">Il entra au chasteau, et pensons qu'il y est</div>
    <div class="verse">Encor avec la Royne, mais Seigneur s'il vous plaist</div>
    <div class="verse">Dites nous vostre nom, car vos façons honnestes</div>
    <div class="verse">Nous donnent grand desir de sçavoir qui vous estes.</div>
  </div>
</div>


<div class="p">Lelius.</div>

<p>On m'appelle Lelius.</p>


<div class="p">Dames.</div>

<div class="poem">
  <div class="stanza">
    <div class="verse">Point ne nous à trompé vostre grave presence,</div>
    <div class="verse">Manifestant le bien que souvent en absence</div>
    <div class="verse">Du Romain Lelius nous avions entendu,</div>
    <div class="verse">Dont par tout l'univers le nom est espandu</div>
    <div class="verse">Mais je voy mon seigneur un des vostres sortir</div>
    <div class="verse">Qui de ceulx de leans vous pourra advertir.</div>
  </div>
</div>


<div class="p">Second Soldat.</div>

<p>Voicy bien à propoz Lelius, lequel j'allois
trouver, Mon seigneur, jay à vous
dire aucunes choses s'il vous plaist les
entendre.</p>


<div class="p">Lelius.</div>

<p>Parle, n'oublie pas me conter du grant
buttin qui est faict dans le chasteau.</p>


<div class="p">Second Soldat.</div>

<p>Je ne vous parleray point de buttin,
Ayant este occupé par le Roy à aultre chose.</p>


<div class="p">Lelius.</div>

<p>Quelle occupation a-il leans si non
de faire assembler les richesses qui y sont?</p>


<div class="p">Second Soldat.</div>

<p>Occuppation de festoier sa nouvelle espouse.</p>


<div class="p">Lelius.</div>

<p>Quelle espouse?</p>


<div class="p">Second Sol.</div>

<p>Sophonisba fille de Hasdrubal.</p>


<div class="p">Lelius.</div>

<p>Sophonisba femme de Siphax?</p>


<div class="p">Second Sol.</div>

<p>Celle mesmes, dy-je, qui estoit Royne.</p>


<div class="p">Lelius.</div>

<p>Masinissa la il espousée?</p>


<div class="p">Second Sol.</div>

<p>Je vous asseure, je ne parle point en vain.</p>


<div class="p">Lelius.</div>

<p>O estrange cas, O audace insuportable!</p>


<div class="p">Second Sol.</div>

<p>La chose est comme je dy.</p>


<div class="p">Lelius.</div>

<p>Mais ou estoit elle? ou la veid-il premierement?</p>


<div class="p">Second Sol.</div>

<p>En la place devant le chasteau.</p>


<div class="p">Lelius.</div>

<p>Que luy dist-il d'entree?</p>


<div class="p">Second Sol.</div>

<p>Elle parla à luy la premiere.</p>


<div class="p">Lelius.</div>

<p>Comment, de l'espouser?</p>


<div class="p">Second Sol.</div>

<p>Ha non, mais elle luy requist seulement un don.</p>


<div class="p">Lelius.</div>

<p>Et quoy? la liberté?</p>


<div class="p">Second Sol.</div>

<p>Ouy de ne tumber en povoir d'aucun Romain.</p>


<div class="p">Lelius.</div>

<p>Et il la luy promist franchement.</p>


<div class="p">Second Sol.</div>

<p>Mais bien la refusa-il quant à cela.</p>


<div class="p">Lelius.</div>

<p>Que feist elle lors estant refusee?</p>


<div class="p">Second Sol.</div>

<p>Elle se mist à l'en requerir avec plus grande
instance.</p>


<div class="p">Lelius.</div>

<p>Et luy se laissa vaincre.</p>


<div class="p">Second Sol.</div>

<p>Il luy accorda tout ce qu'elle sceut demander.</p>


<div class="p">Lelius.</div>

<p>O temerite! et comment le povoit il faire?</p>


<div class="p">Second Sol.</div>

<p>Je ne sçay respondre de son intention.</p>


<div class="p">Lelius.</div>

<p>Qui peult induire à faire si folle promesse?</p>


<div class="p">Second Sol.</div>

<p>Amour, grande beauté, Et douces parolles.</p>


<div class="p">Lelius.</div>

<p>Il estoit bien saison de faire l'amour parmy
les armes.</p>


<div class="p">Second Sol.</div>

<p>Mon seigneur, il n'est saison ny exercice sur
qui amour n'ait commandement.</p>


<div class="p">Lelius.</div>

<p>Apres ceste promesse que devindrent ilz?</p>


<div class="p">Second Sol.</div>

<p>Nous nous en allasmes les accompaigner dans
le chasteau.</p>


<div class="p">Lelius.</div>

<p>Et la il l'espousa.</p>


<div class="p">Second Sol.</div>

<p>Non pas promptement, car elle feist des
remonstrances de son mary vivant et d'un
petit enfant de deux ans, qu'elle à de luy,
pour tousjours retarder comme, je croy,
l'affaire: Mais en fin la necessité de la
presente fortune feist qu'elle se accorda à luy
auquel son pere l'avoit aultres fois accordee.</p>


<div class="p">Lelius.</div>

<p>L'entendement est la plus belle chose que
Dieu ait conceddee aux hommes, mais bien
souvent la grande prosperité l'aveugle, cestuy
cy qui tousjours avoit este tenu pour homme
prudent s'est laissé cheoir en une grande
erreur pour se trouver victorieulx: et luy
à esté sa felicité plus dommageable en le rendant
insoleent, Que ne furent oncques ses
pertes en Espaigne.</p>


<div class="p">Second Sol.</div>

<p>Monsieur voiez masinissa qui sort du chasteau.</p>


<div class="p">Lelius.</div>

<p>Je l'avois bien apperceu, mais va t'en
qu'il ne te voie avec moy, car je ne veulx
qu'il pense que j'aie rien entendu de son faict.</p>


<div class="p">Second Sol.</div>

<p>Bien Monsieur.</p>


<div class="p">Masinissa.</div>

<p>Tenez vous prestz trestous pour m'acompaigner,
tantost au temple à la sollennité. Et
toy, va t'en au camp et fay diligence de m'advertir
de ce qu'on y faict.</p>


<div class="p">Lelius.</div>

<p>Il ne fault aultre advertisseur que moy,
qui vient tout maintenant de la.</p>


<div class="p">Masinissa.</div>

<p>O Lelius, je n'avois pas encores tourné ma
veue de ce costé pour vous voir. Dites moy
je vous prie Scipion est il arrivé avec
le reste des forces?</p>


<div class="p">Lelius.</div>

<p>Il n'y à guieres qu'il est arrivé pres d'icy,
et ma mandé que je luy envoye Siphax et
les aultres prisonniers que nous avons.</p>


<div class="p">Masinissa.</div>

<p>Ce sera bien faict.</p>


<div class="p">Lelius.</div>

<p>C'est ce qui m'a faict un peu tarder, mais
voila Caton qui les à en sa compaignie, dictes
luy qu'il attende un peu, affin qu'il y puisse
mener ensamble Sophonisba.</p>


<div class="p">Masinissa.</div>

<p>Eh il n'est point besoing d'y mener la Royne.</p>


<div class="p">Lelius.</div>

<p>Pourquoy n'i va elle avec les autres?</p>


<div class="p">Masinissa.</div>

<p>Pour-ce qu'elle est femme, et ne seroit pas
chose honneste qu'elle allast en la trouppe des
soldatz.</p>


<div class="p">Lelius.</div>

<p>Ce respect ne doit point avoir de lieu
la ou est son mary.</p>


<div class="p">Masinissa.</div>

<p>Envoiez ce pendant les autres: car il ne
serviroit de rien de haster tant la Royne, et
l'homme saige ne doit jamais faire chose qui
ne serve.</p>


<div class="p">Lelius.</div>

<p>Serve ou non serve je l'y veux resoluement
envoyer.</p>


<div class="p">Masinissa.</div>

<p>Lelius, ne me faictes point un si grand
desplaisir, car le tort et desplaisir desplaist
mesmes à Dieu.</p>


<div class="p">Lelius.</div>

<p>Quel tort et quel desplaisir vous fais-je
faisant ce qui est raisonnable de faire des
prisonniers?</p>


<div class="p">Masinissa.</div>

<p>Ceste cy ne se doit nullement mettre au
rang des prisonniers, car elle est ma femme.</p>


<div class="p">Lelius.</div>

<p>Comment vostre femme, ne l'est elle pas de
Siphax.</p>


<div class="p">Masinissa.</div>

<p>Elle estoit premierement à moy, mais Siphax
me l'osta: et maintenant avec vostre
aide je l'ay recouverte.</p>


<div class="p">Lelius.</div>

<p>Je n'ay point à m'enquerir de ce qui s'est
faict parcidevant: elle s'est trouvée femme de
Siphax, lequel, son Royaume, sa femme, ses
enfans, et ses tresors appartiennent au Senat
et peuple de Rome.</p>


<div class="p">Masinissa.</div>

<p>Elle n'est plus à Siphax, mais à moy qui l'ay
espousée comme chacun l'à veu.</p>


<div class="p">Lelius.</div>

<p>Vous l'avez espousée, et en quel lieu?</p>


<div class="p">Masinissa.</div>

<p>En ce pallais, dont je viens de sortir.</p>


<div class="p">Lelius.</div>

<p>En ce Chasteau? en maison ennemye? sans
nostre sceu? ha vous avez faict chose indigne
de vous.</p>


<div class="p">Masinissa.</div>

<p>Je l'ay faict avec bonne raison, et meilleure
esperance.</p>


<div class="p">Lelius.</div>

<p>L'esperance de ce qui n'est point raisonnable
est bien souvent la ruine des hommes.</p>


<div class="p">Masinissa.</div>

<p>Je choisiray plus tost avoir mal pour bien
faire, qu'avoir du bien pour avoir mal faict.</p>


<div class="p">Lelius.</div>

<p>Je sçay bien que vous n'ignorez point qu'il
n'est rien si utille aux hommes que le sçavoir,
et que celuy ne se doit tenir pour sçavant
ny saige qui ne l'est pour soy. Considerez
doncq apart vous maintenant ce
que vous avez faict, metant apart la passion
qui bien souvent trouble le jugement, et vous
congnoistrez avec combien mauvais conseil
vous avez prinse à femme Sophonisba, laquelle
en premier lieu vous est mortelle
ennemye, et puis esclave du peuple Romain.
Pour lequel recompenser du Roiaume ou
il vous à remis, et de cestuy cy qu'il vous à
octroié, vous le voulez frauder d'une prisonniere,
et l'espouser estant encores en armes
contre le debvoir, et sans en demander
nostre advis. Ha n'avez vous point de honte
seullement de l'oir racompter? laissez la je
vous prie, Car ce n'est pas peu de gaing
d'abandonner une mauvaise entreprise. Cecy
pourroit estre un brandon qui enflammeroit
vostre maison et vostre pays. Si l'affection
vous esblouit, supportez la un peu, et puis
vous verrez clair: car en ceste vie le
doux quelque fois devient amer, et puis revient
apres en la doulceur.</p>


<div class="p">Dames.</div>

<div class="poem">
  <div class="stanza">
    <div class="verse">O que j'ay peur qu'un vain espoir nous trompe.</div>
    <div class="verse">Et qu'un malheur le desseing interrompe</div>
  </div>
</div>




<h2>Histoire servant d'argument à ceste Tragedie.</h2>


<div class="p">Masinissa.</div>

<p>Ainsi comme sans quelque grande occasion
on ne doit point estimer homme de bien un
qui ait esté mal vivant: ainsi ne doit on
legerement tenir pour meschant un qui ait
accoustumé de bien faire. Or puis qu'ainsi va
que je suis blasmé d'une &oelig;uure dont je m'atendois
avoir louange, qui est d'avoir aidé
à une pauvre affligée, et ma femme. Je veulx
avec quelque raison monstrer que j'en suis reprins
à tort. Il est congneu à tout le monde
que Hasdrubal filz de Gisgon, me donna
Sophonisba sa fille en mariage, et puis
me mena avec luy en Espaigne, me traictant
et favorisant comme son gendre: Durant
lequel temps Syphax à qui ceste femme plaisoit
grandement, et la desiroit avoir, se
feist ennemy des Carthaginois, et s'alia de
vous autres: Dont le Senat à Carthage
qui le vouloit fort gaigner en sa devotion,
pour le gratifier, luy permit espouser Sophonisba,
sans le sceu de son pere ny de moy:
qui à mon retour luy en fey la guerre, combien
que la fortune ne m'y feust pas si bonne comme
estoit ma querelle: et qu'en lieu de recouvrer
ma femme, j'y perdy mon Royaume, et presque
la vie. Ores je l'ay reconquise avec vostre
faveur, dont je confesse vous estre eternellement
obligé, et delibere vous faire veoir
par bons offices que qui faict plaisir, plaisir
en doit attendre. Quel mal fay-je doncq
de reprendre celle qui m'appartient? et que j'avois
tousjours cherché de r'avoir. Si cela ne
m'estoit concedé, je serois de bien pire condition
que ne fut Siphax auquel leur senat l'octroia
bien, sans qu'il y eust droict: Et vous
m'en dessaisirez la tenant à juste raison? Et
si en la prenant je n'ay observé le temps,
le lieu, ny la mode que vous y requerez, cela
peult estre erreur, mais non pas coulpe.
Vous dictes qu'elle m'est ennemye, il est impossible,
car onc je ne luy pourchassay desplaisir,
ouy bien à Siphax. Et encores à elle
ay-je faict plaisir. Je ne veulx point entrer
en consideration de mon portement avec vous,
ne de combien moy et mes gens avons servy
à voz affaires. Il me suffit de ne vous
estre point inutille amy, et de meriter que
lon me porte quelque respect meileur que de
me refuser, ou pour mieux dire, m'oster ma
femme, mesmement apres m'avoir liberallement
donné un Royaume: Car qui refuse
le moins apres avoir donné le plus, semble
vouloir perdre le gré du premier fruict:
De sorte que je vous prie ne m'exorter
point de la laisser, mais plus tost m'aidez
à la conserver.</p>


<div class="p">Dames.</div>

<div class="poem">
  <div class="stanza">
    <div class="verse">Ayez, seigneur, de ce bon Roy pitié</div>
    <div class="verse">De foy si rare, et si juste amytié.</div>
  </div>
</div>


<div class="p">Lelius.</div>

<p>Quand un homme se r'avise d'une faulte
qu'il à faicte, et à par-soy s'en repent, il merite
qu'on luy pardonne, et en peult on bien esperer:
mais de celuy qui la soustient et l'excuse,
on ne peult penser aultre chose si non
qu'il est habandonné et incorrigible. Je ne
veulx plus consommer de parolles avec vous
Car il n'est pas bon Medecin qui voit que
le mal requiert le feu, et ferrement, et y
use de charmes. Sus soldatz entrez leans,
et comment que ce soit amenez moy la Royne
en bonne et seure garde.</p>


<div class="p">Masinissa.</div>

<p>S'il y a homme si hardy que d'y mettre le
pied, je luy feray arrouser ceste porte de son
sang.</p>


<div class="p">Lelius.</div>

<p>O quelle braeté, et quoy cuidez vous venir
au dessus de toute nostre armée?</p>


<div class="p">Masinissa.</div>

<p>Je ne puis supporter que lon m'oste ce qui
m'est plus cher que la vie.</p>


<div class="p">Caton.</div>

<p>Gardez bien leans tous ces prisonniers: je voy
icy s'aprester un debat duquel pourroit
bien sortir une grande ruyne et pource je
veulx metre peine de l'appaiser.</p>


<div class="p">Lelius.</div>

<p>Caton, avez vous veu l'arrogance de
Masinissa, et comme il nous menasse.</p>


<div class="p">Caton.</div>

<p>J'ay veu tout vostre different.</p>


<div class="p">Masinissa.</div>

<p>Je suis fort aise que vous laiez entendu,
pour sçavoir de qui vient le tort.</p>


<div class="p">Caton.</div>

<p>Ce seroit bien faict de rompre le chemin à
ceste vostre querelle sans plus fort en attirer
le feu et y metre du bois: Pource
que l'inimitie qui se met entre amys est plus
aspre que nulle autre. Et quasi jamais ne
se peult arracher si on luy laisse prendre racine.
Quant à moy, je vous diray ce
qui m'en semble et soit pris comme on vouldra.
Car on doibt porter honneur à la verité.
L'un et l'autre me semblez hors de vous
mesmes, et que vous cherchez donner ennuy
à tous voz amys et faire plaisir à voz
ennemis: Ou vous laissez vous transporter
de la colere? ne considerez vous
point en quelle ville vous estes? Et
parmy quelle nation? Je parle à vous premier,
Lelius, pource que vous avez icy
plus de puissance, et ou il est question de
debattre pour la raison. Le plus fort pour
son honneur, doibt pourvoir à ce que le plus
foible ne soit de faict oultrogé. Ne vous
obstinez doncq point je vous prie, à vouloir
tout promptement emmener d'icy par
force Sophonisba, ains la laissez en ce chasteau,
pour cy apres en estre faict ce que Scipion
en ordonnera. Mais vous aussy Roy Masinissa,
qu'avez vous en pensee de faire? Seriez
vous bien si mal conseillé de vouloir
la guerre contre les Romains, pour l'amour
d'une femme? O ha pour dieu ne leur
vueillez rendre si mauvaise recompense, de la
grace qu'ilz vous ont faicte, en vous
reconquerant vostre pays. Il n'est rien pire
au monde, ne qui tant merite d'estre hay,
que celluy qui ne recongnoist, ou il peult, le
bien qu'il à receu. Car tant qu'en luy est,
il estainct la source de liberalité: Et pour
son exemple degouste ceulx qui ont moyen de
secourir la necessité, mais oultre cela, ne
vous advisez vous pas que telle guerre
ne peult tourner si non à vostre toute evidente
ruine. Ce consideré je vous prie et
admoneste l'un et lautre que toute collere
mise en arriere, vous vous rapportiez à ce
que Scipion en ordonnera.</p>


<div class="p">Lelius.</div>

<p>Caton, vostre parler est si saige, que j'aurois
honte d'y contredire n'y contrevenir: mais
ce jeune Roy icy me semble un peu avantageulx,
et veult par trop, tout ce qu'il
veult: Toutesfois je feray en cela tout ce
qu'il vous semble pour le mieulx.</p>


<div class="p">Masinissa.</div>

<p>Je serois bien de lasche cueur et homme
de nulle valleur, si je me laissois emmener
ma femme devant mes yeulx: ce neantmoins
je suis trescontent de m'en tenir à
ce que Scipion en arrestera.</p>


<div class="p">Caton.</div>

<p>C'est assez, puis que tous deux estes d'accord
de vous raporter à la sentence de Scipion,
il n'en fault plus contester. Ce pendant
je m'en vais devant au camp luy mener
les prisonniers, et vous viendrez apres ensemble
le plus tost que vous pourrez.</p>




<h2>Troisiesme Intermedie</h2>


<div class="p">Dames.</div>

<div class="poem">
  <div class="stanza">
    <div class="verse">Las je pensois estre venue</div>
    <div class="verse">Au bout de ma convenue</div>
    <div class="verse">Qui plus ne pourroit empirer.</div>
    <div class="verse">Mais voyant or, se retirer</div>
    <div class="verse">Et si facillement se rendre</div>
    <div class="verse">Celluy qui ausa entreprendre</div>
    <div class="verse">De nous sauvegarde nouvelle,</div>
    <div class="verse">Neufve peur de rechef me gele</div>
    <div class="verse">Le cueur, opressé de martyre:</div>
    <div class="verse">Si ne sçay plus ou me retire,</div>
    <div class="verse">N'y de quel costé me tourner,</div>
    <div class="verse">Me voiant ainsy mal mener,</div>
    <div class="verse">De l'esperance tromperesse,</div>
    <div class="verse">Pasture des nays à destresse.</div>
    <div class="verse">Si c'est fatable destinee</div>
    <div class="verse">Qui m'ait à ces maulx condannee,</div>
    <div class="verse">Je sçay bien à la fin que vaine</div>
    <div class="verse">Sera toute prudence humaine</div>
    <div class="verse">Et qu'apres tout nous tumberons</div>
    <div class="verse">Soubz le faiz, et succomberons</div>
    <div class="verse">Si Dieu qui tout peult et tout veoit</div>
    <div class="verse">Par sa clemence n'y pourveoit.</div>
  </div>

  <div class="stanza">
    <div class="verse">N'aiant donc plus d'autre recours</div>
    <div class="verse">Seigner, qu'a ton divin secours,</div>
    <div class="verse">Nous te supplions humblement</div>
    <div class="verse">De vouloir pitoyablement</div>
    <div class="verse">Garder de viollant oultrage</div>
    <div class="verse">Cestuy nostre jeune et tendre eage:</div>
    <div class="verse">Et sauver celle honnesteté</div>
    <div class="verse">Qui jusques icy à esté</div>
    <div class="verse">Par nous deffendue a l'encontre.</div>
    <div class="verse">De mille aguetz que lon recontre,</div>
    <div class="verse">Passant ceste vie traistresse</div>
    <div class="verse">Mais ores je voy qu'on luy dresse</div>
    <div class="verse">Tout à l'environ un assault,</div>
    <div class="verse">Si aspre, que sy Dieu d'enhault</div>
    <div class="verse">N'a pitie n'y estant sa main</div>
    <div class="verse">Rien n'y vauldra secours humain.</div>
  </div>

  <div class="stanza">
    <div class="verse">Ottroye donc Seigneur piteux</div>
    <div class="verse">A ce peuple calamiteux</div>
    <div class="verse">Ta paix, et dispose le cueur</div>
    <div class="verse">Du vaillant Scipion vaincueur,</div>
    <div class="verse">A souffrir que par son ottroy</div>
    <div class="verse">Sophonisba la Royne au Roy</div>
    <div class="verse">Masinissa soit concedee</div>
    <div class="verse">Non point au triomphe gardee.</div>
  </div>
</div>


<div class="p">Scipion.</div>

<p>Voicy les prisonniers que lon m'ameine et
celluy qui marche le premier devant tous
les autres est le miserable Roy Siphax qui
me faict grande pitié: Et en effect le voyant
en si pitoyable estat je resoubz en moymesme
que tous tant que nous sommes de vivans
sur la terre ne sommes qu'umbres et songe
de fumée. O Dieux en quelle Majesté, et en
quelle hautesse je le vy lors que Hasdrubal
et moy arrivasmes tous deux à un mesme
jour en sa maison! Cela nous monstre bien
que la fortune ressemble proprement à verre,
qui plus est clair, plus est dangereux à rompre:
et n'y a jamais homme tant aymé des Dieux
qui se puisse promettre asseurance de sa fortune
et de son estat pour un seul jour.</p>


<div class="p">Caton.</div>

<p>Scipion, les prisonniers sont arrivez, ordonnez
ce qu'il vous plaist en estre faict.</p>


<div class="p">Scipion.</div>

<p>Que tous les autres soient serrez en ces tantes
la, et tenus bien seurement: Le Roy Siphax
demourera icy avec moy.</p>


<div class="p">Caton.</div>

<p>Il y a grande foulle de peuple accourue
de toutes pars pour les voir, nous aurons
beaucoup à faire à les conduire jusques la.</p>


<div class="p">Scipion.</div>

<p>Quelle malheureuse fortune Siphax vous
à conduit à faire accord avec noz ennemys
sans avoir satisfaict à la ligue et à la foy
premierement jurée avec nous? Et vous à
davantaige esmeu à prendre les armes contre
le peuple Romain qui les avoit prinses pour
vous contre ceux de Carthage.</p>


<div class="p">Siphax.</div>

<p>La seule cause, Scipion, en à esté l'amour
de Sophonisba, laquelle estant affectionée
envers son pays, autant ou plus que dame le
sçauroit estre, et m'ayant tellement enflammé
le cueur de l'amour de sa bonne grace, et
de son incomparable beauté, qu'elle avoit toute
puissance de disposer de moy à sa volonte,
sceut si tresbien dire que finablement elle me
retira de vostre alliance, et me tourna du
tout à celle de son pays. Ainsi m'a elle consequemment
reduit du comble de la felicité
ou vous m'avez autresfois veu, en l'abisme
de misere, ou vous me voiez maintenant,
En laquelle toutesfois encores ay-je reconfort
que le plus grand ennemy que j'aye en ce monde
l'a prinse pour sa femme, Car j'ay bonne
esperance qu'il ne sera point plus constant
que j'ay esté, ains à l'adventure pour la jeunesse
en laquelle il se treuve, plus esblouy
de l'amour, et plus leger: dont finablement
s'en ensuyvra sa ruyne, laquelle me sera reconfort
et vengeance tresagreable de la mienne.
Au reste s'il est vray que la prosperité
acquiere les amys, et l'adversité les espreuve,
vous n'aurez jamais occasion plus grande
de faire congnoistre au monde, combien vous
estes digne de l'amytié de tous ceux qui estiment
la vertu, si sans avoir esgard ny à la
faulte que j'ay commise, ny à la calamité en
quoy je suis encouru, vous vous monstrez en
ce mien extreme besoing souvenant de l'amitié
privée que nous avons autresfois contractée
ensemble.</p>


<div class="p">Scipion.</div>

<p>Certainement j'ay tousjours esté, et suis encores
desplaisant de vostre erreur, tant
pour le regard de vous, comme de moy aussi:
car il n'est point blesseure qui plus ennuye
que d'avoir de maladvisez amys, qui veulent
qu'on espouse leurs faultes: comme vous
qui maintenant vous estes vous mesmes
reduit à telle calamité, que je (le desirant)
ne vous puis secourir.</p>


<div class="p">Siphax.</div>

<p>Je ne vous demande point liberté, sachant
tresbien qu'il n'est point en vous de
la me donner n'y ne crains point à mourir:
Car qui se treuve en l'estat ou je suis
ne peult si non gaigner, en perdant bien tost
la vie. Mais je desirerois que l'on executast
promptement ce qui doibt estre faict de
moy sans me faire languir en tourment.</p>


<div class="p">Scipion.</div>

<p>N'aiez doubte de telle chose: Car de ma
part vous sera faict tout le bon traictement
qu'il m'est permis de faire à un prisonnier
ennemy: Qu'il soit conduict en mon logis
et songneusement gardé. Au demeurant traicté
non comme prisonnier de guerre, mais comme
mien amy.</p>


<div class="p">Siphax.</div>

<p>Dieu vous doint heureuse yssue de ceste
vostre entreprinse, et de toute autre aussy.
Puis que vous estes tel que non seulement
voz gens, mais encores voz ennemys,
sont contrainctz de vous aymer.</p>


<div class="p">Dames.</div>

<p>He Dieux tant j'ay de douleur et de pitié
au cueur, quand je considere le piteux estat
ou ce miserable prince est reduict, Qui n'agueres
estoit si grand, si riche, et si puissant
Roy, et ores tout à coup se trouve esclave
prisonnier et indigent de toutes choses.</p>


<div class="p">Scipion.</div>

<p>Avez vous point noté les parolles de
Siphax? quand il m'a dict que les persuasions
de Sophonisba ont esté les poingnans
aiguillons qui l'ont incité contre nous: Cela
me faict penser qu'il sera bon de pourveoir
à ce que ses doulx attraiz ne nous soustraient
encores ceste aultre icy.</p>


<div class="p">Caton.</div>

<p>J'ay entré dedans la ville, et ay parlé
à Masinissa lequel m'a dict qu'il estoit
contant de s'en remetre et rapporter à vostre
ordonnance.</p>


<div class="p">Scipion.</div>

<p>Estimez vous qu'il soit pour se contenter
que lon la luy oste?</p>


<div class="p">Caton.</div>

<p>Je pense qu'il le fera bien à regret.</p>


<div class="p">Scipion.</div>

<p>C'est tout un pourveu qu'il le face: car
des remeddes que lon applicque aux blesseures
il n'y en a point qui soient si douloureux que
ceux qui sont ordinairement les plus salutaires.</p>


<div class="p">Caton.</div>

<p>Voile-cy venir en personne, parles en vous
mesmes avecques luy.</p>


<div class="p">Dames.</div>

<p>Helas seigneur quelle batterie s'appareille
contre vostre amour et desir.</p>


<div class="p">Scipion.</div>

<p>Vous soyez le bien venu Roy Masinissa,
Car à la verité vostre valeur merite
toute louange. J'oy tant de personnes qui
s'accordent à exalter les haulx exploictz de
prouesse et de prudence, que vous avez faictz
en la bataille, que je vous en seray en mon
particulier obligé eternellement, mais oultre
cela le Senat et Peuple Romain vous en
rendront le loyer que vous meritez: car
ilz n'ont jamais accoustumé de laisser un
bon service sans le remunerer.</p>


<div class="p">Dames.</div>

<p>Ce propoz me donne quelque esperance.</p>


<div class="p">Masinissa.</div>

<p>Je ne veulx point nier que je ne sois
bien aise d'entendre que je vous aye approuve
mon devoir, car aussy à la verité y
ay-je faict entierement ce que j'ay peu, sans
aultrement en esperer recompense. Car le
plus grand loier que j'en sçaurois recevoir
à mon gré, est que mon service soit agreable à
un peuple sy honorable.</p>


<div class="p">Scipion.</div>

<p>Retirez vous un peu à part vous aultres,
et nous laissez icy Masinissa et moy
tous seulz.</p>


<div class="p">Dames.</div>

<p>Tirons nous un peu à l'escart jusques
à ce que nous saichons ce qui devra
estre de Sophonisba.</p>


<div class="p">Scipion.</div>

<p>Je pense Roy Masinissa que ce qui vous
convia à me porter amitié, premierement fut
que vous cuidastes voir en moy quelque umbre
et apparance de vertu, et vous à ceste
amitié conduict à commetre vostre personne propre
et toute vostre esperance en ma foy: mais
il fault que vous sachiez que de toutes les
louables qualitez qui apparoissent en moy, si
aucune en y a nulle aultre ne me donne contentement
n'y ne me rend tant honoré, comme
faict la temperance et continence de commander
à tous appetitz de volupté. Pourtant desirerois-je
que vous aussy semblablement adjoustissiez
encores celle la, aux autres grandes
que vous avez. Car soiez asseuré que les voluptez
qui nous environnent et aissaillent de
tous costez, sont plus à craindre en l'aage
ou vous et moy nous trouvons maintenant,
que ne sont pas les ennemys armez:
et que celluy qui avec la temperance refrene
ces cupiditez, et ce dompte soymesmes,
merite plus de louange et de gloire, Que
celluy qui avec les armes au poing surmonte
ses ennemys. Or quant à ce que vous avez
faict en mon absence tant de la personne vaillamment,
que de bon sens prudemment, je l'ay
tousjours voulentiers publicquement presché,
et me demourera eternellement fiché en la memoire,
mais quant au reste, j'ayme mieulx
que vous le repensiez à part en vous mesmes
qu'en le vous disant vous faire rougir
la face de honte. Cela vous diray-je
bien seulement, que Sophonisba est prisonniere
et proye du peuple Romain: et par consequent
que vous ne povez disposer d'elle en aucune
maniere. Pourtant vous admoneste-je que
promptement vous la m'envoiez à cause qu'il
me la fault au premier jour envoier à Rome.
Parquoy si d'avanture vous avez mis legerement
vostre amour en elle, surmontez en
cest endroit vostre dereiglé appetit, et vous
donnez garde de deshonnorer (avec ce seul
vice d'incontinence) tant d'autres belles vertuz
que vous avez: ny ne vueillez perdre
ou obscurcyr la grace de tant de bons services
que vous avez cy devant faicte au peuple
Romain, par ceste seule faute trop plus grande
que n'est l'occasion d'icelle.</p>




<h2>Autre partie de l'argument de ceste Tragedie.</h2>


<div class="p">Masinissa.</div>

<p>Je vous respondray en peu de parolles,
seigneur Scipion, à fin que vous ne me condamniez
ainsi sans avoir ouy mes raisons. Ce
n'a point esté appetit desordonné qui m'a
induit à contracter ce que j'ay faict avec Sophonisba:
ains à esté genereuse pitié, et
l'estimez en cela ne faire point de faulte, mesmement
contre le peuple Romain. Je sçay bien
que vous estes assez adverty comme le pere
d'elle me la promit en mariage premierement:
mais Siphax qui depuis en devint
amoureux feit tant par ses menaces qu'elle
me fut ostée par les seigneurs du Senat de
Carthage pour la luy donner: Dont je
conceu en moy un tel despit que tousjours
depuis je luy en ay faict la guerre: Et à la
fin me suis joinct pour cest effect avec vous,
la ou vous sçavez comme je me suis porté:
et comme j'ay prins prisonnier Hanno: et fuz
cause de rompre la gendarmerie de Carthage
pres la tour que feit edifier le Roy de
Syracine Agathocles. Et depuis quand
vous defeistes Hasdrubal en bataille vous
sçavez comment j'ay trouvé moyen de vous
descouvrir tous les conseilz des ennemys, et
comme seul avec mes gens je feis teste à l'armée
de Siphax. Mais quel besoing est il
de vous raconter par le menu en combien de
lieux je vous ay faict service, entendu que nul
aultre ne le sçait mieux que vous. Pourtant
vous diray-je seulement que sur la
confiance d'iceux j'ay prins ma femme qu'un
autre m'avoit emblée, à quoy faire m'a encores
donné hardiesse ce que par plusieus fois
vous m'avez faict promesse de me rendre
tout ce que Siphax occupoit du mien. Et
si ma propre femme ne m'est restituée que
puis-je esperer que lon me rende plus? Toute
l'Europe anciennement print les armes,
et passa la mer avec plus de mille vaisseaux,
et demoura plus de dix ans au siege
devant Troye la grande Jusques à ce
qu'elle feut prinse, arse, et bruslée: pour faire
rendre à Menelaus sa femme Heleine, Qui
volontairement s'en estoit fuye avec Paris
Alexandre, en la compaignie du quel elle
avoit ja bien esté l'espace de vingt ans:
et vous ne me voulez pas rendre ceste cy
que Siphax m'a ostée par force, et par tromperie
il n'y a que trois ans: et qui point n'a
esté reconquise avec tant de travaux. Je vous
prie au nom des Dieux ne me refusez point
un don qui si peu vous couste, et à moy est
si cher. Et ne s'estende le courroux et la
haine que vous portez à Carthage
jusques aux femmes: Ains aient mes services
tant de pouvoir envers vous qu'ilz luy Impetrent
grace et pardon de son offence, pour tascher
de bien faire à son pays: car il est bien
raisonnable que pour l'amour d'un bon lon face
grace à un mauvais: mais c'est contre
tout droict et toute raison, punir un Innocent
pour le mesfaict d'autruy.</p>




<h2>Raisons de Scipion contre Masinissa.</h2>


<div class="p">Scipion.</div>

<p>Qui ne sçauroit certainement de quel costé
seroit le tort, oyant ce que vous venez
de discourir, mal-aisement se pourroit persuader
que je ne l'eusse: mais celuy n'est pas
le plus juste, ny n'a le meilleur droict, qui
mieux sçait collorer de belles parolles, ce,
à quoy le pousse son desir: Ains est celuy qui
jamais ne se depart de la verité. Or si
Sophonisba estoit vostre femme, comme vous
dictes, sans point de doubte je la vous rendrois:
Car vous sçavez que je vous
donnay Hanno l'un des principaulx chefz de
Carthage pour (en eschange de luy) retirer
vostre mere prisonniere: et tout aussitost
que nous eusmes reconquis le Royaume des
Massiliens, que je sçavois à la verité estre
vostre, je le vous remis entre mains.
Mais encores que Sophonisba vous eust esté
promise en mariage avant que à Siphax, Ce
n'est pas, à dire qu'elle soit vostre femme
pourtant: car une simple promesse ne faict
pas le mariage: vous n'avez point eu enfans
d'elle comme Menelaus en avoit eu
d'Heleine. Davantage si elle estoit vostre
femme quel besoing estoit il doncq de l'espouser
une aultre fois, et si soubdainement
en faire les nopces dedans la ville, mesmes
capitalle de vostre ennemy, et au meillieu
du bruit et du tumulte des armées. Et
pourquoy fut ce que des le commancement
quand vous me declarastes tout ce qui
vous appartenoit vous ne me parlastes
onques d'elle? Cela tesmoigne assez qu'elle
n'estoit point vostre, ains espouse legitime
de Siphax: lequel ayant esté vaincu et
prins soubz l'adveu de ma fortune, et soubz
la conduite de mes enseignes, sa personne, sa
femme, ses villes et pays, et generallement
tout ce qu'il possedoit en ce monde, vient
à estre proie et conqueste du seul peuple Romain:
et est force que luy et sa femme, encores
qu'elle ne fut point Carthaginoise, et que
son pere ne fut l'un des chefz de noz ennemys,
aillent à Rome, pour y recevoir la sentence
telle qu'il plaira au senat et au peuple Romain
attendu mesmement que ce à esté elle qui
nous à soustrait un Roy, lequel paravant
estoyt nostre amy, et la encores de puis
incité à prendre temerairement les armes contre
nous, au moyen de quoy il n'est plus en
ma puissance d'en disposer. Et pourtant
envoiez la moy sans plus attendre. Et ne
vous entremetez plus de vouloir retenir à
force ce qui est au peuple Romain: Mais si amyablement
vous desirez obtenir quelque chose
de luy, dictes le moy, car j'en escriray pour
vous affectueusement au Senat.</p>


<div class="p">Masinissa.</div>

<p>Puis qu'ainsy est que je vous voy resolu
en ce propos de la vouloir (comment
que ce soit) avoir, je n'en contesteray plus
contre vous. Car je veux que non seulement
d'elle, ains encores de ceste mienne
personne, vous puissiez tousjours disposer
à vostre plaisir. Mais bien vous veulx-je
supplier de n'estre point mal contant si je
cherche d'aquiter ma parolle et ma foy, laquelle
avant qu'y bien penser j'ay oubligée
un peu trop soudainement.</p>


<div class="p">Scipion.</div>

<p>Ceste responce est digne de vous, si en
faictes comme mieulx vous semblera, pourveu
que nous l'ayons.</p>


<div class="p">Masinissa.</div>

<p>Je me retireray doncques en mon logis,
pour à part moy penser comment je pourray
ensemble satisfaire à vostre voulonté, et à
ma foy.</p>




<h2>Quatriesme Intermedie.</h2>


<div class="p">Dames.</div>

<div class="poem">
  <div class="stanza">
    <div class="verse">Amour qui des plus haultains</div>
    <div class="verse">Voluntiers les cueurs attains,</div>
    <div class="verse">Et non guieres jamais hors</div>
    <div class="verse">Des gentilz espritz ne sors,</div>
    <div class="verse">Il n'y à au monde force</div>
    <div class="verse">Qui la tienne, rechape, ou force:</div>
    <div class="verse">Et sont tes lacz et fillez</div>
    <div class="verse">D'attraiz doulx emmiellez</div>
    <div class="verse">Si subtillement tendus,</div>
    <div class="verse">Que tous les mieux entendus</div>
    <div class="verse">Ja chenuz et chargez d'ans</div>
    <div class="verse">Encores donnent dedans.</div>
    <div class="verse">Les plus fiers et plus farouches</div>
    <div class="verse">Souffrent voulontiers les touches</div>
    <div class="verse">De tes poignantes sagettes,</div>
    <div class="verse">Que non seullement tu gettes</div>
    <div class="verse">Ça bas, aux pauvres mortelz,</div>
    <div class="verse">Ains la fus aux immortelz</div>
    <div class="verse">Les fais aussi bien sentir,</div>
    <div class="verse">Et ne s'en peult garantir</div>
    <div class="verse">Au ciel mesmes, la hautesse</div>
    <div class="verse">De pas un Dieu ny Deesse:</div>
    <div class="verse">Non plus que dessoubz la Lune</div>
    <div class="verse">N'a plante, ny herbe aucune,</div>
    <div class="verse">Beste, ny chose aiant vie,</div>
    <div class="verse">Qui ne te soit asservie.</div>
  </div>

  <div class="stanza">
    <div class="verse">Mais le servir gracieux</div>
    <div class="verse">Auquel tu t'aimes le mieux</div>
    <div class="verse">Sont les yeulx des belles Dames,</div>
    <div class="verse">Au feu desquelz tu enflammes</div>
    <div class="verse">Tes brandons, et d'ou depart</div>
    <div class="verse">Ceste flame qui tout art:</div>
    <div class="verse">Car comme les mathelotz</div>
    <div class="verse">Voyageant dessus les flotz</div>
    <div class="verse">De la mer ont esperance</div>
    <div class="verse">Qu'en fin à port d'assurance</div>
    <div class="verse">Les conduira la certaine</div>
    <div class="verse">Guide de la tramontaine:</div>
    <div class="verse">Ainsi les pauvres forsaires</div>
    <div class="verse">Enferrez sur les gallaires</div>
    <div class="verse">D'amour, n'ont autres estoiles</div>
    <div class="verse">Ne guide à regir leurs voilles</div>
    <div class="verse">Si non les Astres luysans</div>
    <div class="verse">Des yeulx, qui leurs feuz cuisans</div>
    <div class="verse">Ont allumé, c'est le vent</div>
    <div class="verse">Qui tourne et change souvvent</div>
    <div class="verse">Leurs diverses passions,</div>
    <div class="verse">Selon les mutations</div>
    <div class="verse">Des vouloirs de leurs maistresses,</div>
    <div class="verse">Leurs donnant ores detresses,</div>
    <div class="verse">Ores plaisir, ores pleur,</div>
    <div class="verse">Et ores espoir trompeur.</div>
  </div>

  <div class="stanza">
    <div class="verse">Mais quand de ceste ruyne</div>
    <div class="verse">On leur oste l'origine</div>
    <div class="verse">Encores à leur malheur</div>
    <div class="verse">En fondent ilz de douleur.</div>
    <div class="verse">Ainsi leur perte leur plaist,</div>
    <div class="verse">Et leur salut leur desplaist.</div>
  </div>

  <div class="stanza">
    <div class="verse">Je qui n'euz onc la pensée</div>
    <div class="verse">Amour, de tes dards faussée,</div>
    <div class="verse">Sens neantmoins en moymesme</div>
    <div class="verse">Une passion extreme,</div>
    <div class="verse">Oyant les souspirs ardens,</div>
    <div class="verse">Et les sanglotz evidens,</div>
    <div class="verse">Dont ce pauvre Roy aymant</div>
    <div class="verse">Va l'air autour allumant,</div>
    <div class="verse">De façon si vehemente</div>
    <div class="verse">Qu'on l'oyt jusques hors sa tente:</div>
    <div class="verse">C'est signe que la priere</div>
    <div class="verse">Est rejectée en arriere.</div>
  </div>

  <div class="stanza">
    <div class="verse">Helas que nostre Princesse</div>
    <div class="verse">Aura au cueur de tristesse</div>
    <div class="verse">S'il est vray, O que celuy</div>
    <div class="verse">Qui regne au vouloir d'autruy</div>
    <div class="verse">A d'angoisses est soubmis:</div>
    <div class="verse">Las tant je crains ce que mis</div>
    <div class="verse">Il à en un vase d'or</div>
    <div class="verse">Et qu'il à envoyé or'</div>
    <div class="verse">A la Royne. O puissans Dieux:</div>
    <div class="verse">Que ce soit un precieux</div>
    <div class="verse">Joyau, qui la reconforte,</div>
    <div class="verse">Non qui douleur luy apporte.</div>
  </div>
</div>


<div class="p">Premier gentilhomme de la Royne.</div>

<p>Dames esplorées et dolentes, ne demourez
plus icy dehors, ains entrez dedans, la ou vous
trouverez la Royne qui s'est toute vestue de
blanc, et s'appareille pour aller faire ses
offrandes au Temple, ou elle desire que vous
luy faciez compaignie.</p>


<div class="p">Dames.</div>

<p>Tu ne sçais donques pas la nouvelle,
qui nous tient le cueur en tristesse ny à l'adventure
la Royne mesmes, à qui plus il touche
de l'entendre. Alons devers elle pour luy
aider de noz prieres à pacifier l'ire des
Dieux: mais, Helas, j'ay grand peur que ce
ne soit trop tard.</p>


<div class="p">Pre. gentilhomme.</div>

<p>Nous avons le jour esté occupez à donner
ordre à la maison, par le commandement de
la Royne, qui à esté cause que nous n'avons
peu entendre ce qui s'est faict dehors: mais
vous, mes dames, qui le sçavez, puis qu'ainsi
est que vous estez en peine, je vous prie
nous le faire entendre.</p>


<div class="p">Dames.</div>

<p>Ha pauvre dame: Helas, tant j'ay de
doubte que tu ne nous sois enlevée, Et ne
sois emmenée esclave et prisonniere en terre
estrange.</p>


<div class="p">Sec. gentilhomme.</div>

<p>Comment les nopces accordees, ne viendront
elles point à effect? que dictes vous?</p>


<div class="p">Pre. gentilhomme.</div>

<p>Le Roy Masinissa ne tiendra il point
sa promesse? c'est bien chose estrange qu'il ait
le cueur de si tost habandonner une si belle
et si vertueuse dame, car il aura assez
moyen de la sauver pourveu qu'il le vueille.</p>


<div class="p">Dames.</div>

<p>Qui n'est le plus fort, il fault qu'il besse
la teste: et qu'il ait patience. Malaisement
peult le subjet gaigner sa cause à
l'encontre de son seigneur. Le Roy ne feroit
pas si triste chere s'il ne veioit les choses
aller au rebours de sa volonté. Ceste pauvre
dame n'a homme qui parle pour elle: Et ne
sçauroit avoir si non mavaise nouvelle.</p>


<div class="p">Pre. gentilhomme.</div>

<p>O Dieux! qui n'a donc faveur de la fortune,
ne fault pas qu'il espere avoir des amys:
Les nopces à ce que je voy sont rompues.</p>


<div class="p">Sec. gentilhomme.</div>

<p>Je vay devant, pour advertir la Royne
que vous estes arrivees.</p>


<div class="p">Dames.</div>

<p>Rien ne nous est encores asseuré, mais
nous sommes tant agravées de mal, que tout
signe, moins que bon, nous faict tousjours imaginer
le pis, qui nous sçauroit advenir. Ce
que le Roy se tient ainsi r'enfermé dedans sa
tante, sans sortir dehors, et que nous l'avons
entendu gemir et souspirer si fort, faict que
nous perdons toute esperance de bien. O pauvre
Royne desolée! pendant que tu t'aprestes
pour cuider faire honneur à ton nouvel espoux,
tu recevras en eschange quelque nouvelle
douleur. O combien te sera dure l'ambassade
de celuy qui te viendra dire qu'il fault que
tu t'en ailles prisonniere au camp des ennemys,
pour desormais vivre tousjours esclave des
Romains. Helas à y penser seulement le
cueur me fend de destresse, qu'il faille qu'une
beauté si excellente tumbe en servage de si
cruelles mains. O Seigneur Dieu, je te
supplie fais que ce soit une crainte vaine. Helas
voicy l'une des femmes de la Royne qui
sort du Chasteau toute esplorée, et se tourmente
merveilleusement.</p>


<div class="p">Femme premiere, de la Royne.</div>

<p>O moy malheureuse! o mienne vie miserable!</p>


<div class="p">Dames.</div>

<p>Helas, que veult dire ceste lamentation si
douloureuse?</p>


<div class="p">Femme pre.</div>

<p>Las qui seroit le cueur si dur qui se pourroit
tenir de lamenter voyant ce que j'ay veu?</p>


<div class="p">Dames.</div>

<p>Quelle chose avez vous veue? O Dieux!
tant vostre parler m'estrainct le cueur de
nouvelle fraieur.</p>


<div class="p">Femme pre.</div>

<p>Vous le verrez vous mesmes tantost.</p>


<div class="p">Dames.</div>

<p>Dictes le nous vistement, sans nous
tenir plus en suspens.</p>


<div class="p">Femme pre.</div>

<p>Nous perdons la Royne tout presentement.</p>


<div class="p">Dames.</div>

<p>Nous la perdons?  helas, et ou doibt
elle aller?</p>


<div class="p">Femme pre.</div>

<p>Au lieu dont jamais on ne retourne.</p>


<div class="p">Dames.</div>

<p>Comment? jamais ne retourne celluy qui
meurt.</p>


<div class="p">Femme pre.</div>

<p>Aussi mourra elle.</p>


<div class="p">Dames.</div>

<p>Elle mourra? o griefve perte! o douleur
encores plus angoisseuse que je ne pensay oncques!
Helas, dictes moy je vous prie tout au
long comme la chose va.</p>


<div class="p">Femme pre.</div>

<p>Apres que le Roy Masinissa est sorty du
Chasteau, la Royne incontinant à faict parer
tous les Autelz de Festons, de Lierre et de
Meurte. Et elle mesme aussi s'est parée de
ses plus beaulx et plus riches habitz blancs. Auquel
accoustrement il la faisoit si bon voir,
que je ne pense pas que le Soleil ait oncq
veu rien de plus beau, mais sur le point
qu'elle mettoit à part certains Joiaulx pour
aller presenter à la deesse Juno, a ce que luy
pleust estre favorable à ses nouvelles espousailles,
voicy arriver un escuier de Masinissa,
portant en sa main une couppe pleine de poyson,
lequel s'estonna un peu d'arrivee. Mais
apres s'estre revenu, il dit ces parolles,
ma dame, le Roy mon maistre m'envoie
devers vous, et vous mande par moy
que voullontiers il vous eust tenu sa premiere
promesse: Mais puis qu'un autre plus
puissant luy en à osté le moien, à tout le
moins vous tient il sa seconde. C'est
que si vous voulez, vous ne tumberez
point vivante en la puissance des Romains:
vous conseillant en cest endroit, acte digne
de noble sang, dont vous estes yssue.
Ces parolles ouytes, la Royne à tendu la main,
et prins la couppe, avec un visaige constant
et asseuré. Puis à respondu au porteur, vous
direz à vostre maistre, que sa nouvelle espouse
accepte de bon cueur le premier present qu'il
Luy envoye, qu'ainsy est qu'il ne luy en peult
envoyer de meilleur. Vray, que moins luy
greveroit le mourir, si elle ne se fust point
remariee en ses funerailles. Cela dit, elle
à fait un peu de pause, tenant tousjours la
couppe en sa main: Puis à recommencé à dire,
l'on ne doibt jamais laisser de faire honneur
aux dieux pour quelque inconvenient qui
advienne. Ainsy à posé la couppe, puis elle
à prins le coffret, ou elle avoit mis les
joiaulx dont elle vouloit faire offrande à
Juno. Et s'en est allee au temple, la ou devant
l'autel à genoulx elle à devotement
prononcé ces parolles: O Royne du ciel avant
que de mourir, qui sera premier que le Soleil
se couche au jourd'huy, je vous viens
offrir ces oblations, premieres et dernieres,
bien differentes de celles que j'esperois n'agueres
vous presenter vous suppliant que
si jamais l'humble service de ma devotion,
vous à esté agreable: Et si jamais vostre
bonté à eu compassion de ceste pauvre province
d'Africque, il vous plaise ores regarder
en pitié ce petit enfant, lequel s'en va demourer
privé de pere et de mere, avant que
d'arriver au deuxiesme an de son aage: Et le
preserver de l'ignominie de servitude. Non
ja en la maniere que je m'en garantiray
maintenant ains plus heureusement, de
sorte que les ans qui par mort precipitee
seront sustraitz à ma vie, soient adjoustez
à la sienne: à fin qu'a l'advenir il puisse estre
resource de son infortuné lignaige. En apres
vous plaise aussy avoir pitie de ces
pauvres miennes femmes, que je laisse comme
brebiettes au milieu des loups affamez.
Prenez en protection s'il vous plaist,
leur honneur leur vie. Ces parolles
dictes elle s'en est retournee en sa chambre, la
ou sans delaier elle à prins et beu constamment
tout le poison entierement, sans en
rien laisser.</p>


<div class="p">Dames.</div>

<p>O pauvre Dame! Le cueur me disoit
bien que ce present d'une couppe que je vey
envoier, n'apporteroit qui nous deust plaire:
mais achevez je vous prie de nous compter le
demeurant.</p>


<div class="p">Femme seconde.</div>

<p>Mais ce qui m'a semblé en ce cas plus esmerveillable,
c'est qu'elle à fait et dict toutes choses,
sans jeter une seulle larme d'&oelig;il, n'y tirer
un seul souspir: et sans changer seulement
de voix n'y de couleur. Cela fait elle à commandé
tirer hors de ses coffres un beau
et riche drap de soye, et un aultre de lin. Et
se tournant devers nous aultres, nous à dict,
Mes bonnes amyes, je vous prie que quand
je seray passee de ceste vie, vous ensevelissiez
mon corps dedans ces draps, pour le
metre en sepulture. Puis elle s'est assise dessus
son lict: Et prenant son petit filz entre ses
bras, à tiré adonc un souspir trenchant du
plus parfond de son estomac, en disant, Ha
pauvre enfant, tu ne sçais pas en quelle misere
tu demeures, Qui est le mieulx que je voie
en tout malheur. Dieu te face plus heureux
que ton pere et moy n'avons esté. En disant
ces parolles, elle le serre estroictement
contre son sein, et baise si affectueusement, que
deux ruisseaux de larmes luy sont tout à un
coup sortiz des yeux en grande abondance. Quoy
voiant chascune de nous est aussy incontinent
fondue en pleurs, si chauldement que nous ne
pouvions former une seule parolle jusques
à ce qu'elle mesmes s'est tournee pardevers
nous, et nous à toutes baisees l'une apres
l'autre, en nous disant, Mes bonnes amies,
voicy le dernier jour que vous me verrez
jamais, Adieu vous dis. Et vous demande
pardon, si jamais j'ay offencé aucune de vous.
Or jugez maintenant si en telle amertume de
douleur j'ay occasion suffisante de plorer
plaindre gemir et lamenter.</p>


<div class="p">Dames.</div>

<p>O tromperesse esperance! O pauvres humains
aveuglez! helas, comme toutes choses ressortissent
au rebours du vostre pensee. Mais pourquoy
estez vous yssue d'avec la Royne?</p>


<div class="p">Femme seconde.</div>

<p>Pource qu'elle s'est retiree en son cabinet,
ou elle veult faire à part un sacrifice aux
dieux, pour les prier de donner facille passaige
à sa mort. Et ce pendant m'envoié vous
querir afin de vous voir, et vous dire aussi
le dernier Adieu avant que d'expirer.</p>


<div class="p">Dames.</div>

<p>Helas, allons devers elle, mais dictes nous,
que faisoit durant ces piteulx Adieux Herminia
qui l'ayme si cherement?</p>


<div class="p">Femme pre.</div>

<p>La pauvrette n'a rien sceu de ceste douloreuse
nouvelle, si non que bien tart, estant
ailleurs empeschée, à preparer les bagues de
la Royne, pour la solemnité des nopces
infortunée. Mais soudain qu'elle en à senty le
vent, elle est accourue criant commme femme
hors du sens, en s'arrachant les cheveux,
destordant les mains, et se deschirant le
visaige, plorant, et l'amentant, si deseperement
qu'elle eust faict fendre les Rochers de pitié.</p>


<div class="p">Dames.</div>

<p>Helas, quand sera ceste malheureuse maison
en repoz? qui tous les jours se va plus
avant abismant de malheur en malheur:
et si n'en peult encores arriver au fond. Qu'elle
esperance luy est plus demeurée entre tant
de maulx? Helas, c'est bien maintenant qu'il
nous fault laisser tous habitz de joye, pour
faire ce peu que nous povons d'honneur aux
vertus de la plus accomplie et plus excellente
princesse qui fut oncq.</p>


<div class="p">Femme pre.</div>

<p>He Dieu! ce sont bien aspres et cuisantes
pointures de la fortune indignée, que celles cy,
mes dames, Helas combien de malheurs, combien
d'angoisses et de douleurs sont tumbées
coup à coup sur ceste pauvre dame. O Estoilles
du Ciel: O Soleil: O Lune: O
Dieu Eternel! qui en dispenses à ta volonté:
et de qui la puissance peult changer le cours
de la fatalle destinée, te plaise retourner tes
yeux de pitié vers nostre pauvre maistresse,
à tout le moins ores qu'elle est prochaine de
sa mort.</p>


<div class="p">Dames.</div>

<p>Infortuné Hasdrubal que feras tu? quand
tu entendras la mort de ta chere fille, Helas,
il m'est advis que le piteux cry de tes lamentations
m'en sonne desja aux oreilles.
O pauvre vieille mere: qui n'agueres avois
dequoy te reputer l'une des heureuses du
monde, Comment pourras tu en ta vieillesse
porter une si grande surcharge de douleur?
Rien ne sera le reste de ta vie, aumoins si tu
peulx survivre un continuel torrent de pleurs,
qui sans fin tumbera de tes pauvres yeux: mais
voicy la Royne. O qu'elle destresse me saisist
le cueur en la voiant.</p>


<div class="p">Sophonisba.</div>

<p>O claire lumiere du Soleil! adieu te dis.
Et toy doux pays ou j'ay pris ma naissance,
encor ay-je bien voulu donner ce peu de contentement
à mes yeux de vous veoir avant que
de mourir. Et vous autres dames de Cirte
que je laisse en la main d'un Seigneur
nouveau, lequel (s'il plaist à Dieu) regira
ce Pais avec meilleure fortune que nous. Je
vous supplie d'avoir aucunes-fois souvenance
de moy, et d'honorer ma memoyre à
tout le moins de quelque souspir, au demeurant
je supplie aux Dieux que ma mort
apporte paix à ce pays: Et à vous toute asseurance
et repos.</p>


<div class="p">Dames.</div>

<p>Ma dame, les graces et vertus que le
Ciel à mises en vous, ne sortiront jamais
de noz pensées, tant qu'il plaira à Dieu
nous tenir en ceste vie. Et puis que sa volonté
est de nous priver (avec nostre infiny
regret) de vostre presence, laquelle nous
souloit estre miroir de toute perfection, à tout
le moins nous en demeurera à jamais
l'image imprimée au plus profond de noz
cueurs. Et frequentant vostre sepulture
l'arrousant souvent de noz larmes, en
tesmoignage que toute nostre esjoissance y sera
avec vostre corps ensevelie, et tous les ans
la revestiront de nouvelles fleurs, en vous
faisant tout l'honneur que nous sçaurions
faire à une terrestre Deesse.</p>


<div class="p">Sophonisba.</div>

<p>Voz charitables offres et amiables parolles,
m'obligent grandement à vous: mais pour
ce que le peu qui me reste de vie, m'oste les
moyens de le povoir autrement recongnoistre.
Je prieray seulement aux Dieux, qu'il leur plaise
regarder et remunerer vostre si ardente
et si pitoyable charité. Et vous Herminia
ma chere amye vous aurez (de cela suis-je
toute asseurée) le soing de nourrir et eslever
mon filz, tout ainsi comme s'il estoit vostre:
mais bien vous prié-je que secretement et le
plus tost que vous pourrez le transportiez
en lieu de plus grande seureté.</p>


<div class="p">Herminia.</div>

<p>Comment? Vous pensez que je puissé
demeurer en ce monde apres vous? non, non,
je vous accompaigneray soubz la terre, Et
jamais de vous ne me departiray Ha cruelle!
he me voudriez vous esloigner de vous?
Ne vous souvient il plus de nostre si parfaicte
amitié? Avez vous donc oublié ce que tant
souvent vous m'avez redit? que si bien vous
aviez à estre (par manierre de dire) Royne du
Ciel encores vous greveroit il d'y aller
sans moy: Et maintenant que vous estes
preste à passer en une aultre vie, faictes compte
de me laisser icy en continuelle langueur.
Ha ja à Dieu ne plaise qu'il soit ainsy: aussy
ne fera il, non. Car comment que ce soit
jamais ne vous abandonneray. Plus
tost me deviez vous faire appeller alors
que le poison vous à esté presenté et m'en
bailler la moitié, à celle fin que toutes deux
eussions renduz les espritz en un mesme point
d'heure. Et en nostre vie noz voulontez ont
esté si conjoinctes que lon pourroit veritablement
dire que ce n'estoit qu'une: aussy en
mourant ensemble, on congneust que ce n'estoit
qu'une mesme ame qui tenoit en vie noz deux
corps.</p>


<div class="p">Sophonisba.</div>

<p>Herminia, ma chere amie, je vous prie ne
me dictes point ces parolles, et au lieu d'une
destresse n'en donnez deux à mon cueur. Il
suffit bien que l'une de nous meure. Si
je ne vous ay mandee quand j'ay receu et
prins le poison je vous supplie n'imaginez
que ce soit aucune diminution de l'amityé que
je vous ay tousjours portée, en vous communiquant
toutes mes plus secrettes pensées. Car
ce qui m'en à gardee ce à esté seulement la
doubte que ne me volussiez destourner la
voulonté de mourir, sachant tresbien quelle
efficace voz remonstrances et prieres ont en
mon endroit. Et celluy qui est nay en hault
lieu, ne doibt vouloir si non honnorablement
vivre, ou magnanimement mourir. Parquoy
m'aiant maintenant la fortune mise au chois
de mourir ou de servir, pour ne perdre ceste
belle occasion de couronner l'honneur de ma
vie passee par une glorieuse fin, je vous
ay voulu celer ceste seule derniere de toutes
mes actions pour vous laisser au lieu
de moy survivante en ce monde, vous qui
n'estes contraincte (par aucune rigueur d'ennemye
fortune) de faillir en cest extreme besoing,
à celle qui vous à tousjours aymee comme
soy mesme. Car tant que vous serez en ce
monde, mon filz au moins n'aura point faulte
de mere: ains sera eslevé et nourry par
vous de maniere qu'a l'aventure pourra il
un jour estre le respir de sa race et ressource
de son affligee maison.</p>


<div class="p">Herminia.</div>

<p>Dieu luy doint la grace de venger un
jour noz pertes et publiques et privees sur
ceux qui nous les ont procurees.</p>


<div class="p">Sophonisba.</div>

<p>Davantaige, vous estes pour en peu de
jours retourner à Carthage, la ou vous
exposeres à mes parens l'occasion et la maniere
de ma mort: laquelle recitee par vous,
portera avec soy tout reconfort, quand vous
leurs declareres comme pour eviter l'ignominie
de servitude, et ne faire honte à mon lignaige,
j'ay voluntairement esleu de boire du mortel
poison en la fleur de ma jeunesse. Et si ferez
compaignie à ma mere, qui vous à de long
temps éleve pour femme de mon frere. Ainsi
tiendres vous au pres d'elle lieu de fille et
d'espouse de son filz. Pourtant ma chere s&oelig;ur
et amye je vous requiers et vous conjure
par l'amityé que vous me portes, Que
vous aies pacience de demeurer encores
quelques annees en ce monde: Car assez tost
aurons nous moien d'estre en l'autre eternellement
ensemble. Ne me prives de ce reconfort
en telle extremité, à ce que je m'en puisse aller
avec l'espoir de vostre survivance. Cela
m'adoucira l'aigreur du passage: Pource
que vous survivante je ne mourray pas
toute, ains demourera en ce monde la
meilleur partie de moy.</p>


<div class="p">Herminia.</div>

<p>Lasse moy je ne sçay comment vous desdire
n'y comment vous obeyr: Car si ce
n'est qu'une personne puisse vivre de douleur,
je ne voy pas qu'il soit possible
qu'en telle angoisse je vous survive.</p>


<div class="p">Sophonisba.</div>

<p>Si feres, quand il vous souviendra que
c'est à la conjuration de ma derniere priere:
Et qu'en ce faisant vous vous acquiteres
d'un devoir de pitié. Et feres envers moy
office d'amitié. Mais avant que l'ennemy
mortel que voluntairement J'ay receu en
mon corps commence à faire ses efforts, pour en
chasser mon ame et ma vie, il fault pour
le mieulx que je me retire en ma chambre,
pour me preparer à mourir.</p>


<div class="p">Dames.</div>

<div class="poem">
  <div class="stanza">
    <div class="verse">Las trop s'abuse qui fonde</div>
    <div class="verse">En chose de ce bas monde</div>
    <div class="verse">Le but de son esperance:</div>
    <div class="verse">Au ciel fait sa demeurance</div>
    <div class="verse">La vraie felicité</div>
    <div class="verse">Sans peril d'aversité:</div>
    <div class="verse">Car c'est la ou point ne regne</div>
    <div class="verse">C'este inevitable chayne</div>
    <div class="verse">Des contraires, qui se cedent</div>
    <div class="verse">L'un à l'autre, et se succedent,</div>
    <div class="verse">Comme le jour à la nuict.</div>
    <div class="verse">Et paix qui la guerre suit,</div>
    <div class="verse">Le plorer est joint au rire,</div>
    <div class="verse">Et joye douleur atire,</div>
    <div class="verse">Et brief, icy bas par tout,</div>
    <div class="verse">Si le bien est à un bout,</div>
    <div class="verse">Le mal son alternatif,</div>
    <div class="verse">Vient tost apres plus hastif</div>
    <div class="verse">C'est la au dessus du temps</div>
    <div class="verse">Ou sont les espritz contans,</div>
    <div class="verse">Qui plus ne peuvent vieillir</div>
    <div class="verse">N'y leur rigueur defaillir:</div>
    <div class="verse">Car tousjours y dure un estre,</div>
    <div class="verse">Sans diminuer n'y croistre:</div>
    <div class="verse">Au contraire n'y à chose</div>
    <div class="verse">Soubz la Lune qui repose</div>
    <div class="verse">En un estat longuement,</div>
    <div class="verse">Et ne souffre changement:</div>
    <div class="verse">Il n'y a rien qui demeure</div>
    <div class="verse">Long temps vif et qui ne meure</div>
    <div class="verse">A la fin. Or quand ce sont</div>
    <div class="verse">Mutations, qui se font</div>
    <div class="verse">Peu à peu sans violence,</div>
    <div class="verse">Nature moins s'en offense:</div>
    <div class="verse">Et sont de nous telles pertes</div>
    <div class="verse">Plus facillement souffertes.</div>
  </div>

  <div class="stanza">
    <div class="verse">Mais quand d'une haute cime.</div>
    <div class="verse">D'honneur, on tumbe en l'abisme</div>
    <div class="verse">De toute calamité,</div>
    <div class="verse">En si griefve extremité,</div>
    <div class="verse">Il n'est si ferme couraige</div>
    <div class="verse">Qui n'esbransle un tel orage.</div>
    <div class="verse">Si est-ce que les grands Princes,</div>
    <div class="verse">Roys et seigneurs des provinces,</div>
    <div class="verse">Sont plus subgetz à telz saulx</div>
    <div class="verse">Que leurs plus petitz vassaux.</div>
  </div>

  <div class="stanza">
    <div class="verse">Comme la fouldre tousjours</div>
    <div class="verse">Presque donne aux hautes tours:</div>
    <div class="verse">Et des plus grandes montaignes</div>
    <div class="verse">Tousjours ez plaines campaignes</div>
    <div class="verse">Tumbent les grosses rivieres:</div>
    <div class="verse">Aussi larmes coustumieres.</div>
    <div class="verse">Et regretz les plus perceans</div>
    <div class="verse">Sont propres aux plus puissans.</div>
  </div>

  <div class="stanza">
    <div class="verse">Siphax le malheureux Roy</div>
    <div class="verse">De numidie, en faict foy,</div>
    <div class="verse">Qui n'agueres loy donnoyt</div>
    <div class="verse">A tant d'hommes qu'il tenoit</div>
    <div class="verse">Dessoubz son obeissance,</div>
    <div class="verse">Et avoit en sa puissance</div>
    <div class="verse">Tant de beaulx et grands pays,</div>
    <div class="verse">Qui sont ores envahys,</div>
    <div class="verse">Et luy prisonnier es mains</div>
    <div class="verse">Des victorieux Romains.</div>
    <div class="verse">Mais plus d'angoisse me donne</div>
    <div class="verse">Sophonisba, noste bonne</div>
    <div class="verse">Princesse, que tant j'ay veue</div>
    <div class="verse">De toutes graces pourveue</div>
    <div class="verse">Dont le ciel embellir peult</div>
    <div class="verse">Ceux qui mieux douer il veult.</div>
    <div class="verse">Que j'ay veue tant aymée</div>
    <div class="verse">Tant haultement sublimée,</div>
    <div class="verse">En tout triomphe mondain:</div>
    <div class="verse">Et ores la voy soudain</div>
    <div class="verse">En la fleur de son bel aage</div>
    <div class="verse">Pour s'exempter de servage,</div>
    <div class="verse">Estre contraincte de boire</div>
    <div class="verse">Du poison. Ainsi la gloire,</div>
    <div class="verse">Et toute autre chose passe,</div>
    <div class="verse">En ceste region basse.</div>
  </div>

  <div class="stanza">
    <div class="verse">Mais que veult masinissa</div>
    <div class="verse">Qui vient si grand pas en ça</div>
    <div class="verse">Viendroit il point pour cuider</div>
    <div class="verse">La royne de mort garder,</div>
    <div class="verse">Trop est loing le secourable</div>
    <div class="verse">Quand le mal est incurable.</div>
  </div>
</div>


<div class="p">Masinissa.</div>

<p>J'ay grand peur à voir la triste chere et
les visages esplorez de ses dames de Cirte,
que je ne sois tart arrivé, car j'ay resolu en
moymesme, comment que ce soit, voyre jusques
à mettre ma vie en peril, de n'abandonner
point la Royne Sophonisba: ains
plus tost secrettement la faire enlever, quand
la nuict sera venue, et conduire par une
trouppe de mes chevaux legers, qui s'iront rendre
à ceux de Carthage. Toutesfois celuy que
j'y avois envoyé m'a raporté qu'elle avoit posé
la couppe ou estoit le poison: et s'en estoit
allée visiter quelques temples pour faire
ses prieres aux Dieux.</p>


<div class="p">Dames.</div>

<p>Ha, Sire, si tost qu'elle à eu achevé ses
prieres, elle l'a reprinse, et avant que personne
survint qui l'en peut destourner, à beu tout
ce qui estoit dedans. Puis comme estant certaine
de sa mort, nous à dit le dernier Adieu,
à toutes, et s'est retirée en sa chambre, avec
sa chere Herminia et ses femmes.</p>


<div class="p">Masinissa.</div>

<p>Ha Dieu y auroit il point encores de remede
en luy donnant du contrepoison?</p>


<div class="p">Femme troisies.</div>

<p>He Dieux! Helas! comment n'esclate ce
pauvre corps de la douleur qu'il sent? Que
ne s'en vont tous mes espritz espendus en
souspirs? Que ne sont mes yeux tournez
en deux fontaines, pour eternellement plorer
ceste perte irrecouvrable.</p>


<div class="p">Masinissa.</div>

<p>Ha Dieu, c'est faict, je voy bien qu'il n'y a
plus d'esperance.</p>


<div class="p">Femme troisies.</div>

<p>O monde obscur et tenebreux, ton Soleil est
estaint, tu ne verras plus sa lumiere.</p>


<div class="p">Masinissa.</div>

<p>Dictes moy, dame, la cause de vostre dueil.</p>


<div class="p">Femme iii.</div>

<p>Ha Sire!</p>


<div class="p">Masinissa.</div>

<p>Qui à il? dictes le moy.</p>


<div class="p">Femme secon.</div>

<p>Nous sommes perdues.</p>


<div class="p">Masinissa.</div>

<p>Comment?</p>


<div class="p">Femme secon.</div>

<p>La Royne est morte.</p>


<div class="p">Masinissa.</div>

<p>Morte! ha pauvre Dame! si tost? O
malheureulx que je suis! pourquoy ay-je
tant arresté? Qui à vouloir de faire euvre
bonne ne doibt jamais differer. O faulte
irreparable que j'ay commise! Je vous prie
revenez un peu à vous, et m'exposez un
peu au long comment elle est passee.</p>


<div class="p">Femme seconde.</div>

<p>Helas, Sire vous rengregez la douleur
de ma plaie, en me le faisant si franchement
exposer. Toutesfois pource qu'apres
Dieu, Sire, nous n'avons plus d'esperance
qu'en vostre seule bonté, je m'efforceray
pour vous obeyr, de le vous
dire le mieulx que je pourray.</p>

<p>Estant la pauvre Princesse, de retour
en sa chambre, elle s'est assise dessus son lict,
et nous voiant toutes à l'entour d'elle,
distiller en larmes, elle s'est prinse à nous
dire d'une parolle ferme et asseuree. Le dueil
que je vous voy demener, à cause que vous
perdez ma compaignie, m'aporte certainement
grand regret de me departir de la vostre,
Car estant signe de la bonne affection que
vous me portez, je cuiderois grievement
forfaire contre l'humanité, si je ne vous
respondois en amitié, Mais si vous considerez
que je suis fille de Hasdrubal, arriere
fille d'Amilcar, et niepce du grand Hanibal:
tous trois Ducs et chefz des armees de Carthage:
Que j'ay esté espousee au puissant
mais infortuné Roy des Numidiens: que
j'ay vescu en tout l'honneur et triomphe que
saurait faire la plus heureuse Princesse du
monde, et maintenant voy le Roy mon
mary, par deux fois l'une sur l'autre,
rompu en deux grosses batailles: ses forces renversées,
ses pays occupez, et luy mesme prisonier
vif, entre les mains des ennemys: lesquelz
ne desirent rien plus que de m'avoir aussi en
leur puissance vifve, pour me mener esclave
à Rome, et faire monstre de moy aux
yeux du peuple, naturellement ennemy des
Roys: et qui à juré la ruine des miens et de
mon pays. Et puis me faire cruellement
mourir ou ignominieusement languir en chartre
perpetuelle. Je croy que vous mesmes approuveres
la resolution que j'ay prinse: car il
ne fault plus estre (Quand on n'est plus en
honneur) ce que l'on à esté. Qui sent sa vie
nette, ne craint point à mourir. Cest chose
deue à la necessité de nature. Car tout
ce qui à eu commancement il est force qu'il
prenne fin. Et ou la sçauroit on prendre plus
à propos, qu'à l'endroit ou l'honneur vient
à faillir.</p>


<div class="p">Masinissa.</div>

<p>O gentil cueur de dame! de tant plus
estois tu digne de longue vie que moins
tu as redoubté la mort.</p>


<div class="p">Femme secon.</div>

<p>Jusques icy, elle à tousjours parlé fermement,
mais quand elle à voulu particulierement
adresser sa parolle à Herminia, alors
la voix luy à commencé à changer, mesmement
quand luy à livré son petit filz entre ses
mains, en luy disant: Chere Herminia, ce
qui plus me reconforte au partir de ce monde
c'est que je vous y laisse apres moy, pour
avoir soing de ce petit orfelin, qui pert son
pere et sa mere en l'aage qu'il en à plus
de besoing. Je le deporte entre vos mains,
comme joyau que j'ay plus cher que ma vie:
comme gaige de nostre amitié, comme image
vive de ma personne, laquelle ayant tousjours
aupres de vous ne vous pourrez plaindre
que je vous aye abandonnee. Ces parolles
estoient coup à coup entrerompues de groz sanglotz,
et de larmes, tumbantes avec telle impetuosité
quelles sembloient un torrent qui rompt
à force tout ce qu'on luy mect audevant. Ja
luy commençoient les membres fort à
trembler, et pource l'avons nous couchee
sur un lict, la ou tendant les deux braz à
Herminia, qui estoit plus morte que vive,
luy à dict, ma chere amye que je vous embrasse
pour la derniere fois: vous m'estes
icy au lieu de mere, de frere, et de toute
ma parenté. Si vous prie de faire envers
moy ce dernier office de pitié, Quand je
seray tantost passee, de me clorre les yeulx.
Adieu vous dy car plus n'en puis. Sur
ce point elle à commencé à perdre la parolle, et
est entrée en l'agonie des traitz de la mort: ou
elle n'a jamais monstré signe quelconque d'entendement
aliene de soy: ains contre la detresse
de la douleur, la vigueur de son
couraige à esté si grande, qu'elle à tousjours surmonté,
sans faire aultre demonstration d'impatience,
que de souspirer, jusques à ce que finablement,
l'esprit est sorty du corps, emportant,
quant et soy, toute nostre esperance.
Et estaignant tout ce qu'il y avoit
de parfaite beauté, douceur, courtoisie, et
bonté en ce monde.</p>


<div class="p">Masinissa.</div>

<p>Or t'en va doncques noble et gentille
ame au repoz des bien heurez espritz, qui ont tousjours
eu l'honneur plus cher que la vie.
Que maudit soit celuy qui premierement
me garda de l'espouser. Et maintenant
à esté cause de ta mort si precipitee. Si la fortune
m'a osté les moiens de te sauver la vie,
ja ne mostera elle la volunté n'y la
puissance de faire à ton corps l'honneur de sepulture
Royal: Et de tout ce que lon peult
faire pour consacrer la memoire d'une si
vertueuse Princesse.</p>


<div class="p">Dames.</div>

<div class="poem">
  <div class="stanza">
    <div class="verse">Ce qui de nous tous doit estre</div>
    <div class="verse">Est escript au grand volume</div>
    <div class="verse">Des cieulx, avant nostre naistre,</div>
    <div class="verse">Qui de la premier s'allume.</div>
    <div class="verse">Trop de soymesme presume</div>
    <div class="verse">Qui cuide s'en exempter,</div>
    <div class="verse">Soit doulceur ou amertume</div>
    <div class="verse">Force est de s'en contenter.</div>
  </div>
</div>




<p class="c">Fin.</p>


<div class="chapter"></div>

<p class="spaced">Sois adverty, lecteur, qu'en imprimant la
presente Tragedie, nous avons esté faictz certains
que feu Mellin de sainct Gelais en à esté
le principal Autheur, duquel n'est besoin
t'escrire les louanges. Au reste que toute
la Tragedie est en prose, excepté le Chorus,
ou assemblée de dames, qui parle en
vers de plusieurs genres.</p>

<div class="c">
<img src="images/b.png" alt="décoration finale" />
</div>

<div class="chapter"></div>

<div class="trnote"><h2>NOTES DU TRANSCRIPTEUR</h2>

<p>On a conservé à l'identique l'orthographe et la ponctuation de
l'original, en introduisant toutefois la cédille et la distinction entre
les lettres u/v, i/j suivant l'usage. Les accents et apostrophes
sont conformes à l'original, y compris en cas d'incohérence manifeste, comme
par exemple: à pour a, este pour esté, n'y pour ny, m'e pour me, etc.</p>

</div>

</body>
</html>
